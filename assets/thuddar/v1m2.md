
# မြန်မာသဒ္ဒါ

အတွဲ (၁)၊ အခန်း (၂)

အမှာစာ

မြန်မာဆိုရှယ်လစ်လမ်းစဉ်ပါတီ ဥက္ကဌကြီးက မြန်မာစာ အဓွန့်ရှည်စွာ တည်တံ့ခိုင်မြဲရေးကို ရည်သန်၍ မြန်မာသဒ္ဒါကျမ်းများ ပြုစုရန် လမ်းညွှန် မိန့်ကြားခဲ့သည် နှင့်အညီ မြန်မာစာအဖွဲ့သည် မြန်မာစာအခြေပြုကျမ်းကို ရှေးဦးစွာ ပြုစုခဲ့ပါသည်။ ထိုမြန်မာသဒ္ဒါအခြေပြုကျမ်းကို အခြေခံလျက် ကျောင်းများတွင် မြန်မာသဒ္ဒါကို လွယ်ကူစွာ လေ့လာသင်ယူနိုင် ရန်အတွက် ကျောင်းသူကျောင်းသားတို့၏ အသက်၊ ဉာဏ်ရည်နှင့် ဆီလျော်မည့် သဒ္ဒါကျမ်းများကို ဆက်လက်ပြုစုရန် မြန်မာ့ဆိုရှယ်လစ် လမ်းစဉ်ပါတီ ဥက္ကဌကြီးသည် မြန်မာစာအဖွဲ့အား လမ်းညွှန်ခဲ့ပါသည်။ ထိုလမ်းညွှန်ချက်ကို အလေးအနက် ခံယူလျက် ကျောင်းများတွင် မြန်မာသဒ္ဒါကို အတွဲ (၃) တွဲခွဲကာ ပြုစုပါသည်။ မြန်မာသဒ္ဒါအတွဲ (၁)ကို အခြေခံပညာ အလယ်တန်းအတွက်၊ မြန်မာသဒ္ဒါ အတွဲ(၂)ကို အခြေခံပညာ အထက်တန်းအတွက်၊ မြန်မာသဒ္ဒါ အတွဲ(၃)ကို တက္ကသိုလ်အတွက် ရည်ရွယ်ပါသည်။ မြန်မာဒ္ဒါ(၃) အတွဲကို ပြုစုရခြင်း၏ ရည်ရွယ်ချက်မှာ ကျောင်းသူကျောင်းသားများနှင့် မြန်မာစာလေ့လာသူများ မြန်မာသဒ္ဒါ၏ အခြေခံသဘာဝကို နားလည်၍ မြန်မာစာရေးသားရာ၌ ်မြန်မာသဒ္ဒါနည်းနှင့်အညီ စည်ကမ်းတကျ ရေးသားတတ်စေရန်ပင်ဖြစ်ပါသည်။ ထိုရည်ရွယ်ချက်ကို အခြေခံလျက် ကျောင်းသူကျောင်းသားတို့ ဗျည်းအကြောင်း ပိုမိုနားလည်စေရန်လည်း ကောင်း၊ ဝါစင်္ဂ(၉)ပါးတို့၏ မျိုးကွဲများနှင့် ဝါကျရိုးအကြောင်း အကျဉ်းသိစေရန်လည်းကောင်း၊ ပုဒ်ဖြတ် ပုဒ်ရပ် သင်္ကေတများကို စနစ်တကျ သုံးတတ်စေရန် လည်းကောင်း ဤမြန်မာသဒ္ဒါ အတွဲ(၁)၊ အခန်း(၂)ကို ပြုစုပါသည်။ မြန်မာသဒ္ဒါကျမ်းများကို ပြုစုရာတွင် ကျောင်းသူကျောင်းသားများ၏ အသက်နှင့် အတန်းကို ချင့်၍ ဉာဏ် ရည်နှင့်လိုက်အောင် အဆင့်ဆင့် ပိုင်းခြားပြုစုပါသည်။ အခန်းလိုက် အခန်းလိုက် ကျေညက်အောင် လေ့လာ ကြခြင်းဖြင့် မြန်မာသဒ္ဒါကို အခြေခံ ခိုင်ခိုင် တတ်မြောက်ကြမည်ဟု ယုံကြည်ပါသည်။

မြန်မာစာအဖွဲ့

## မာတိကာ

- [ဝဂ်](#ဝဂ်)
- [နာမ်](#နာမ်)
- [နာမ်စား](#နာမ်စား)
- [လိင်](#လိင်)
- [ကိန်း](#ကိန်း)
- [ကြိယာ](#ကြိယာ)
- [နာမဝိသေသန](#နာမဝိသေသန)
- [နာမဝိသေသန၊ အဆင့်ခွဲခြားခြင်း](#နာမဝိသေသန၊အဆင့်ခွဲခြားခြင်း)
- [ကြိယာဝိသေသန](#ကြိယာဝိသေသန)
- [ဝိဘတ်](#ဝိဘတ်)
- [သမ္ဗန္ဓ](#သမ္ဗန္ဓ)
- [နာမ်ပစ္စည်း](#နာမ်ပစ္စည်း)
- [အာမေဍိတ်](#အာမေဍိတ်)
- [စကားလုံး၊ ပုဒ်၊ ပုဒ်စု](#စကားလုံး၊ပုဒ်၊ပုဒ်စု)
- [ဝါကျ](#ဝါကျ)
- [ပုဒ်ဖြတ်ပုဒ်ရပ်သင်္ကေတများ](#ပုဒ်ဖြတ်ပုဒ်ရပ်သင်္ကေတများ)
- [စကားလုံးအညွှန်း](#စကားလုံးအညွှန်း)

# ဝဂ်

'ဝဂ်' ဟူသော စကားမှာ 'ဝဂ္ဂ' ဟူသော ပါဠိစကားမှ လာသည်။ အစုဟု အဓိပ္ပာယ် ရသည်။ ဗျည်း များကို အသံဖြစ်ရာ နေရာ ဌာန်တူရာတူရာ စုဖွဲ့ထားသည်။ ထိုဗျည်းအစုတို့ကို ဝဂ်ဗျည်းဟု ခေါ်သည်။

> သာဓက

- က၊ ခ၊ ဂ၊ ဃ၊ င(ကဝဂ်)

'က၊ ခ၊ ဂ၊ ဃ၊ င' ဟူသော ဗျည်း(၅)လုံးသည် ဖြစ်ရာဌာန်တူကြသည်။ အစုလိုက် အလွယ်တကူ ရွတ်ဆို၍ ရသည်။ ထိုကြောင့် ယင်းဗျည်း(၅)လုံးအစုကို ဝဂ်ဟု ခေါ်သည်။ 'က' ဗျည်းဖြင့် စသည့်ဝဂ် ဖြစ်ခြင်းကြောင့် 'ကဝဂ်'ဟုအမည်တွင်သည်။

ထို့ကြောင့်

က၊ ခ၊ ဂ၊ ဃ၊ င
စ၊ ဆ၊ ဇ၊ ဈ၊ ည
ဋ၊ ဌ၊ ဍ၊ ဎ၊ ဏ
တ၊ ထ၊ ဒ၊ ဓ၊ န
ပ၊ ဖ၊ ဗ၊ ဘ၊ မ

တို့သည် ကဝဂ်၊ စဝဂ်၊ ဋဝဂ်၊ တဝဂ်၊ ပဝဂ်ဟု အသီးသီး အမည်တွင်ကြသည်။

## ဝဂ်ဗျည်း

ဝဂ်၌ပါဝင်သော ဗျည်းများကို ဝဂ်ဗျည်းဟု ခေါ်သည်။ 'က၊ စ၊ ဋ၊ တ၊ ပ' ဝဂ်(၅)ခုရှိ၍ ဝဂ်တစ်ခု၌ ဗျည်း(၅)လုံးစီ ပါဝင်ခြင်းကြောင့် ဝဂ်ဗျည်းပေါင်း (၂၅)လုံး ရှိသည်။

### အဝဂ်

'အဝဂ်' ဟူသော စကားမှာ 'အဝဂ္ဂ' ဟူသော ပါဠိစကားမှ လာသည်။ အစုမဟုတ်ဟု အဓိပ္ပာယ်ရ
သည်။ ဗျည်းအချို့သည် ဖြစ်ရာဌာန်တူညီမှု မရှိသောကြောင့် အစုဖွဲ့မရချေ။ ထိုသို့
အစုမဟုတ်သည် ကို အဝဂ်ဟု ခေါ်သည်။

#### အဝဂ်ဗျည်း

ဝဂ်ဗျည်း(၂၅)လုံး၌ မပါဝင်သော ဗျည်းများသည် အဝဂ်ဗျည်းများဖြစ်ကြသည်။
အဝဂ်ဗျည်း(၈)လုံးရှိသည်။ ၄င်းတို့မှာ-

- 'ယ၊ ရ၊ လ၊ ဝ၊ သ၊ ဟ၊ ဠ၊ အ'

တို့ဖြစ်ကြသည်။

### ဝဂ္ဂန္တ

'ဝဂ္ဂန္တ' ဟူသော စကားမှာ ပါဠိစကားဖြစ်သည်။ အစု၏အဆုံးဟု အဓိပ္ပာယ်ရသည်။

#### ဝဂ္ဂန္တဗျည်း

ဝဂ်ဗျည်း (၅)လုံးအစု တစ်စုစီ၏ အဆုံး၌ရှိသောကြောင့် ဝဂ္ဂန္တဗျည်းဟု ခေါ်သည်။

- 'င' ဗျည်းသည် ကဝဂ်၏ အဆုံးဗျည်း ဖြစ်သည်။
- 'ည' ဗျည်းသည် စဝဂ်၏ အဆုံးဗျည်း ဖြစ်သည်။
- 'ဏ' ဗျည်းသည် ဋဝဂ်၏ အဆုံးဗျည်း ဖြစ်သည်။
- 'န' ဗျည်းသည် တဝဂ်၏ အဆုံးဗျည်း ဖြစ်သည်။
- 'မ' ဗျည်းသည် ပဝဂ်၏ အဆုံးဗျည်း ဖြစ်သည်။

ထို 'င၊ ည၊ ဏ၊ န၊ မ' ဗျည်း(၅)လုံးတို့သည် ဝဂ္ဂန္တဗျည်းများ ဖြစ်ကြသည်။

ဝဂ်ဗျည်းနှင့် အဝဂ်ဗျည်းပြဇယား

ဝဂ်အမည် | ဗျည်း
---|---
ကဝဂ် | က ခ ဂ ဃ င
စဝဂ | စ ဆ ဇ ဈ ည
ဋဝဂ် | ဋ ဌ ဍ ဎ ဏ
တဝဂ် | တ ထ ဒ ဓ န
ပဝဂ် | ပ ဖ ဗ ဘ မ
အဝဂ် | ယ/သ ရ/ဟ လ/ဠ ဝ/အ

---

# နာမ်

သက်ရှိသက်မဲ့၊ ဒြပ်ရှိဒြပ်မဲ့တို့၏ အမည်ဟူသမျှကို နာမ်ဟု ခေါ်သည်။

> သာဓက

- မောင်လှ၊ ကျောင်းသား၊ လူ၊ တိရစ္ဆာန်၊ စာအုပ်၊ ကျောင်း၊ ကား၊ မေတ္တာ၊ သတ္တိ၊ အချစ်၊ အမုန်း၊ ခွန်အား။

နာမ်သည် အနက်အဓိပ္ပာယ်အရ (၄)မျိုး ရှိသည်။ ၄င်းတို့မှာ -

- တစ်ဦးဆိုင်နာမ်
- အများဆိုင်နာမ်
- စိတ္တနာမ်
- အစုပြနာမ်

တို့ဖြစ်ကြသည်။

## တစ်ဦးဆိုင်နာမ်

တစ်ဦး၊ တစ်ယောက်၊ တစ်ခုအတွက် သီးခြားမှည့်ခေါ်ထားသော အမည်ကို တစ်ဦးဆိုင်နာမ်ဟု ခေါ်သည်။

> သာဓက

- ရွှေတိဂုံ၊ ရွှေစည်းခုံ၊ ရန်ကုန်၊ မန္တလေး၊ ဧရာဝတီ၊ ချင်းတွင်း၊ ငပလီ၊ ရွှေဝါချိုင်၊ မောင်းမကန်၊ မဟာဗန္ဓုလ၊ မောင်မျိုးတင့်၊ မအေးမြင့်။

- ရွှေတိဂုံ သည် စေတီတစ်ဆူကို သီးခြားမှည့်ခေါ်ထားသော အမည် ဖြစ်သည်။
- ရန်ကုန် သည် မြို့တစ်မြို့ကို သီးခြားမှည့်ခေါ်ထားသော အမည်ဖြစ်သည်။
- ဧရာဝတီ သည် မြစ်တစ်စင်းကို သီးခြားမှည့်ခေါ်ထားသော အမည်ဖြစ်သည်။
- ငပလီ သည် ပင်လယ်ကမ်းခြေစခန်းတစ်ခုကို သီးခြားမှည့်ခေါ်ထားသော အမည်ဖြစ်သည်။
- မဟာဗန္ဓုလ သည် စစ်သူကြီးတစ်ဦးကို သီးခြားမှည့်ခေါ်ထားသော အမည်ဖြစ်သည်။

(ထိုနည်းအတူ ရွှေစည်းခုံ၊ မန္တလေး၊ ချင်းတွင်း၊ ရွှေဝါချိုုင်၊ မောင်းမကန်၊ မောင်မျိုးတင့်၊ မအေးမြင့် ဟူသော နာမ်တို့သည် တစ်ဦး၊ တစ်ယောက်၊ တစ်ခုအတွက် သီးခြားမှည့်ခေါ်ထားသော အမည်းများ ဖြစ်ကြသည်။)

## အများဆိုင်နာမ်

အများနှင့်ဆိုင်သော ပုဂ္ဂိုလ်၊ သတ္တဝါ၊ အရာဝတ္ထု တို့၏ အမည်ကို အများဆိုင်နာမ်ဟု ခေါ်သည်။

> သာဓက

- မြို့၊ အိမ်၊ ကျောင်း၊ မြစ်၊ ချောင်း၊ အင်း၊ အိုင်၊ လူ၊ ကြောင်၊ ခွေး။

- မြို့ ဟူသော နာမ်သည် ရန်ကုန်၊ မန္တလေး၊ စစ်ကိုင်း၊ မေမြို့၊ တောင်ကြီး၊ စစ်တွေ၊
- သံတွဲ၊ မော်လမြိုင်၊ ထားဝယ်အစရှိသော မြို့အားလုံးနှင့်ဆိုင်သည်။
- အိမ် ဟူသော နာမ်သည် ပျဉ်ထောင်အိမ်၊ တိုက်ခံအိမ်၊ အိမ်အို၊ အိမ်ဟောင်း၊
- အိမ်သစ် အစရှိသော အိမ်အားလုံးနှင့်ဆိုင်သည်။
- ကျောင်း ဟူသော နာမ်သည် အခြေခံမူလတန်းကျောင်း၊
- အခြေခံပညာအလယ်တန်းကျောင်း၊ အခြေခံပညာအထက်တန်းကျောင်း၊
- ဘုန်းကြီးကျောင်း၊ မယ်သီလရင်ကျောင်း အစရှိသော ကျောင်းအားလုံးနှင့်ဆိုင်သည်။
- မြစ် ဟူသော နာမ်သည် ဧရာဝတီ၊ ချင်းတွင်း၊ သံလွင်၊ စစ်တောင်း၊ အစရှိသော မြစ်ကြီးမြစ်ငယ်အားလုံးနှင့်ဆိုင်သည်။
- (ထိုနည်းအတူ ချောင်း၊ အင်း၊ အိုင်၊ လူ၊ ကြောင် ဟူသော နာမ်တို့သည် တစ်ဦး၊ တစ်ယောက်၊ တစ်ခုအတွက် သီးခြားမှည့်ခေါ် ထားသော အမည်များ မဟုတ်ကြပေ။ အများနှင့်ဆိုင်သော အမည်များဖြစ်ကြသည်။)

## စိတ္တဇနာမ်

ဒြပ်မရှိ၊ ကိုင်တွယ်စမ်းသပ်၍မရ၊ မြင်လည်းမမြင် နိုင်၊ စိတ်ဖြင့်သာ တွေးတောသိနိုင်သော နာမ်ကို စိတ္တဇနာမ်ဟု ခေါ်သည်။

> သာဓက

- မေတ္တာ၊ စေတနာ၊ ဇွဲ၊ သတ္တိ၊ အောင်မြင်ခြင်း၊ အချစ်၊ အမုန်း၊ ဝမ်းသာခြင်း၊ ဝမ်းနည်းခြင်း။

- မေတ္တာ ဟူသော နာမ်သည် အကောင်အထည်ဒြပ်မရှိချေ။ ကိုယ်နှုတ်အမူ အရာကို ကြည့်ရှုထောင်ချင့်၍စိတ်ဖြင့်သာ တွေးတောသိရှိ ရသော သဘောမျှသာ ဖြစ်သည်။
- စေတနာ ဟူသော နာမ်မှာ အကောင်အထည်ဒြပ်မရှိချေ။ ကိုယ်နှုတ်အမူအရာကို ကြည့်ရှုထောက်ချင့်၍ စိတ်ဖြင့်သာ တွေးတောသိရှိ ရသော သဘောမျှသာ ဖြစ်သည်။
- ဇွဲသတ္တိ ဟူသော နာမ်တို့မှာ အကောင်အထည်ဒြပ် မရှိချေ။ ကိုယ်နှုတ်အမူအရာကို ကြည့်ရှုထောက်ချင့်၍ စိတ်ဖြင့်သာ တွေးတော သိရှိ ရသော သဘောမျှသာ ဖြစ်သည်။
- (ထို့အတူ အချစ်၊ အမုန်း၊ အောင်မြင်ခြင်း၊ ဝမ်းသာခြင်း၊ ဝမ်းနည်းခြင်း ဟူသော နာမ်တို့မှာလည်း စိတ်ဖြင့်သာ တွေးတောသိရှိရသော သဘောများသာ ဖြစ်ကြသည်။)

## အစုပြနာမ်

အစုအပေါင်း၊ အသင်းအဖွဲ့၏ အမည်ကို အစုပြနာမ်ဟု ခေါ်သည်။

> သာဓက

- တပ်မတော်၊ လူထု၊ ပရိဘောဂ၊ ကောင်စီ၊ အသင်း၊ အဖွဲ့၊ ကော်မတီ။

- တပ်မတော် ဟူသော နာမ်သည် စစ်သားတစ်ဦးတစ်ယောက်၏ အမည် မဟုတ်ချေ။ စစ်သားအများအပြား ပါဝင်သော အဖွဲ့အစည်း၏ အမည်ဖြစ်သည်။
- လူထု ဟူသော နာမ်သည် လူတစ်ဦးတစ်ယောက်၏ အမည်မဟုတ်ချေ။ လူအများအပြား ပါဝင်သော လူစုလူဝေး၏အမည်ဖြစ်သည်။
- ပရိဘောဂ ဟူသော နာမ်သည် စားပွဲ၊ ကုလားထိုင် စသည့် တစ်ခုစီ၏ အမည်မဟုတ်ချေ။ စားပွဲ၊ ကုလားထိုင်၊ ခုတင်၊ ဗီရိုအစရှိသော အသုံးအဆောင်ပစ္စည်း အစုအပေါင်း၏အမည်ဖြစ်သည်။
- (ထို့အတူ အသင်း၊ အဖွဲ့၊ ကောင်စီ၊ ကော်မတီ ဟူသော နာမ်တို့သည်လည်း လူတစ်ဦးတည်းကို သီးခြားမှည့်ခေါ်ထားသော အမည်များမဟုတ်ကြချေ။ လူတစ်ဦးမက ပါဝင်သည့် အစုအဖွဲ့ကို သီးခြားမှည့်ခေါ်ထားအမည်များ ဖြစ်ကြသည်။)

### နာမ်(၄)မျိုးပြဇယား

(အနက်အဓိပ္ပာယ်အရ)

တစ်ဦးဆိုင်နာမ် | အများဆိုင်နာမ် | စိတ္တဇနာမ် | အစုပြနာမ်
---|---|---|---|
ရွှေတိဂုံ/ရွှေစည်းခုံ | စေတီ | မေတ္တာ/ စေတနာ/ ဇွဲ/ သတ္တိ/ အောင်မြင်ခြင်း/ အချစ်/ အမုန်း/ ဝမ်းသာခြင်း/ ဝမ်းနည်းခြင်း | တပ်မတော်/ လူထု/ ပရိဘောဂကောင်စီ/ အသင်း/ အဖွဲ့/ ကော်မတီ
ရန်ကုန်/မန္တလေး | မြို့
ဧရာဝတီ/ချင်းတွင်း | မြစ်
ငပလီ/ရွှေဝါချိုင်/မောင်းမကန် | ပင်လယ်ကမ်း
မောင်မျိုးတင့်/မအေးမြင့် | လူ
- | ကျောင်း /ချောင်း /အင်း /အိုင် /ကြောင် ခွေး

> လေ့ကျင့်ခန်း

- နာမ်ဆိုသည်မှာ အဘယ်နည်း။
- တစ်ဦးဆိုင်နာမ် ဆိုသည်မှာ အဘယ်နည်း။ တစ်ဦးဆိုင်နာမ်(၅)ခုကို ရေးပါ။
- အများဆိုင်နာမ် ဆိုသည်မှာ အဘယ်နည်း။ အများဆိုင်နာမ်(၅)ခုကို ရေးပါ။
- စိတ္တဇနာမ်ဆိုသည်မှာ အဘယ်နည်း။ စိတ္တဇနာမ်(၅)ခုကို ရေးပါ။
- အစုပြနာမ်ဆိုသည်မှာ အဘယ်နည်း။ အစုပြနာမ်(၅)ခုကို ရေးပါ။
- အောက်ပါဝါကျများရှိ မျဉ်းသားထားသော နာမ်အသီးသီး၏ အမျိုးအမည်ကို ရေးပါ။
- ရွှေတိဂုံ သည် မြန်မာပြည် ၌ထင်ရှားသော စေတီတစ်ဆူဖြစ်သည်။
- မဟာဗန္ဓုလသည် လက်ရုံးရည်၊ နှလုံးရည်နှင့် ပြည့်စုံသော စစ်သူကြီး တစ်ဦးဖြစ်သည်။
- ဟိုက်ဒရိုဂျင် သည် လေထက်ပေါ့သည်။
- ပုပ္ပါးသည် ရှေးအခါက မီးတောင်ဖြစ်ခဲ့ဖူးသည်။
- ပျားရည်သည် ရှေးအခါက ခွန်အားကို ဖြစ်စေသည်။
- ဇွဲရှိက အောင်မြင်သည်။
- ညီညွတ်ခြင်းသည် အင်အားဖြစ်သည်။
- ဆင်သည် လူတို့အတွက် အလွန်အသုံးဝင်သော တိရစ္ဆာန်ဖြစ်သည်။
- အလိမ္မာ စာမှာ ရှိသည်။
- ဆရာကြီး ဦးဘသည် ကျောင်းကောင်စီ၏ ဥက္ကဋ္ဌ ဖြစ်သည်။
- ကွက်လပ်များကိုဖြည့်ပါ။
- ဒြပ်မရှိ၊ ကိုင်တွယ်စမ်းသပ်၍မရ၊ မြင်လည်းမမြင်နိုင်၊ စိတ်ဖြင့်သာ တွေးတောသိရှိနိုင်သော
နာမ်ကို _____  နာမ်ဟု ခေါ်သည်။
- တစ်ဦး၊ တစ်ယောက်၊ တစ်ခုအတွက် သီးခြားမှည့်ခေါ်ထားသော
အမည်ကို _____ နာမ်ဟု ခေါ်သည်။
- အများနှင့်ဆိုင်သော ပုဂ္ဂိုလ်၊ သတ္တဝါ၊ အရာဝတ္ထုတို့၏ အမည်ကို _____ နာမ်ဟု ခေါ်သည်။
- အစုအပေါင်း၊ အသင်းအဖွဲ့ကို ဖော်ပြသော နာမ်ကို _____ နာမ်ဟု ခေါ်သည်။
- ဇွဲ၊ သတ္တိ စေတနာ တို့သည်  _____ နာမ်များဖြစ်ကြသည်။
- လူထု၊ ပရိဘောဂ၊ တပ်မတော်တို့သည် _____ နာမ်များဖြစ်ကြသည်။
- ကော်မတီ၊ ကောင်စီ၊ အဖွဲ့တို့သည် _____ နာမ်များဖြစ်ကြသည်။
- ရန်ကုန်၊ မန္တလေး၊ မြစ်ကြီးနား တို့သည် _____ နာမ်များဖြစ်ကြသည်။
- ချစ်ခြင်း၊ မုန်းခြင်း၊ ကျန်းမာခြင်း တို့သည် _____ နာမ်များဖြစ် ကြသည်။

---

# နာမ်စား

နာမ် ၏ အစားသုံးသော ပုဒ်ကို နာမ်စားဟု ခေါ်သည်။

> သာဓက

ကျွန်တော်၊ ကျွန်မ၊ ငါ၊ ကျွန်ုပ်၊ ကျုပ်၊ မိမိ၊ သင်၊ မင်း၊ ခင်ဗျား၊ ရှင်၊ နင်၊ ညည်း၊ သူ၊ သင်း၊ ဤ၊ သည်၊ ထို၊ ၄င်း၊ အဘယ်၊ ဘယ်၊ ဘာ၊ မည်သူ၊ အချို့၊ အားလုံး

နာမ်စား(၄)မျိုး ရှိသည်။ ၄င်းတို့မှာ -

- ပုဂ္ဂလနာမ်စား
- အညွှန်းနာမ်စား
- အမေးနာမ်စား
- သင်္ချာနာမ်စား

တို့ဖြစ်ကြသည်။

## ပုဂ္ဂလနာမ်စား

ပုဂ္ဂိုလ်၏ အစားသုံးသော နာမ်စားကို ပုဂ္ဂလနာမ်စားဟု ခေါ်သည်။

> သာဓက

ကျွန်တော်၊ ကျွန်မ၊ ငါ၊ ကျွန်ုပ်၊ မိမိ၊ မင်း၊ နင်၊ ရှင်၊ သူ

> 'ကျွန်တော် ဖျားနေလို့ အိမ်ပြန်ခွင့်ပြုပါ ဆရာမ'ဟု မောင်ခင်က သူ၏ဆရာမထံ
ခွင့်တောင်းသည်။

- ဤဝါကျ၌ မောင်ခင် ဟူသော နာမ်သည် ပုဂ္ဂိုလ်၏အမည် ဖြစ်သည်။ ကျွန်တော်နှင့် သူသည်
ပြောသူ မောင်ခင် ဟူသော နာမ်၏ အစားသုံးသော နာမ်စားဖြစ်သည်။ ထို့ကြောင့် 'ကျွန်တော်' နှင့်
'သူ' သည် ပုဂ္ဂလနာမ်စား ဖြစ်သည်။

> ' မင်းကိုငါ ဈေးထဲမှာ တွေ့လိုက်တယ်'ဟု မောင်ဘကို မောင်ခိုင်က ပြောသည်။

- ဤဝါကျ၌ ပြောသူမှာ မောင်ခိုင် ဖြစ်သည်။ နားထောင်သူမှာ မောင်ဘ ဖြစ်သည်။ 'မင်း'သည် နားထောင်သူ မောင်ဘ ဟူသော နာမ်၏ အစားသုံးသော နာမ်စား ဖြစ်သည်။ 'ငါ'သည် ပြောသူ မောင်ခိုင်ဟူသော နာမ်၏ အစားသုံးသော နာမ်စား ဖြစ်သည်။ ထို့ကြောင့် 'မင်း' နှင့် 'ငါ' သည် ပုဂ္ဂလနာမ်စား ဖြစ်သည်။

> 'ရှင် မနေ့က အလှူသွားသေးသလား၊ ကျွန်မတော့ မသွားဖြစ်ဘူး'ဟု အေးမိက ဖိုးမောင်ကို ပြောသည်။

- ဤဝါကျ၌ပြောသူမှာ အေးမိ ဖြစ်သည်။ နားထောင်သူမှာ ဖိုးမောင် ဖြစ်သည်။ 'ရှင်' သည် နားထောင်သူ ဖိုးမောင် ဟူသော နာမ်၏ အစားသုံးသော နာမ်စားဖြစ်သည်။ 'ကျွန်မ' သည် ပြောသူ အေးမိ ဟူသော နာမ်၏ အစားသုံးသော နာမ်စား ဖြစ်သည်။ ထို့ကြောင့် 'ရှင်' နှင့် 'ကျွန်မ' သည် ပုဂ္ဂလနာမ်စား ဖြစ်သည်။

> 'မိမိ ကိုယ်ကို ကောင်းအောင် ကြိုးစားပါ'ဟု ဆရာကြီး တပည့်ကို ဆုံးမသည်။

- ဤဝါကျ၌ ဆုံးမသူမှာ ဆရာကြီး ဖြစ်၍ နားထောင်သူမှာ တပည့်ဖြစ်သည်။ 'မိမိ' သည် နားထောင်သူ 'တပည့်' ဟူသော နာမ်၏ အစား သုံးထားသော နာမ်စား ဖြစ်သည်။ ထို့ကြောင့် 'မိမိ' သည် ပုဂ္ဂလနာမ်စား ဖြစ်သည်။

## အညွှန်နာမ်စား

နာမ်ပုဒ်တစ်ခုကို ညွှန်ပြသည့် နာမ်စားကို 'အညွှန်းနာမ်စား'ဟု ခေါ်သည်။

> သာဓက

- ဤ၊ သည်၊ ထို၊ ယင်း၊ ၄င်း

> 'ပညာရွှေအိုး လူမခိုး' ဟူသော စကား ရှိသည်။
> ဤကား ရှေးပညာရှိတို့၏ အဆိုအမိန့်တည်း။

- ဤဝါကျ (၂)ခုတွင် ပထမဝါကျရှိ 'စကား'သည် နာမ် ဖြစ်သည်။ ဒုတိယဝါကျရှိ 'ဤ'သည် ပထမဝါကျရှိ 'စကား'ဟူသော နာမ်၏ အစားသုံးထားသော နာမ်စားဖြစ်သည်။ ထို့ပြင် 'စကား' ဟူသော နာမ်ကိုလည်း ညွှန်ပြသည်။ ထို့ကြောင့် 'ဤ' သည် အညွှန်းနာမ်စား ဖြစ်သည်။

> ထမင်းဆိုင်မှာ မစားနှင့်၊ သည် မှာ စားပါ။
> သူ့တို့အိမ်မှာ မတည်းနှင့်၊ သည် မှာ တည်းပါ။

- ဤဝါကျ(၂)ခုစလုံးတွင် 'သည်'သည် ပြောသူနေထိုင်ရာကို ညွှန်ပြသော စကားလုံး ဖြစ်သည်။ 'ကျွန်ုပ်အိမ်မှာ စားပါ။ ကျွန်ုပ်အိမ်မှာ တည်းပါ'ဟု ဆိုမည့်အစား 'သည်မှာ စားပါ၊ သည်မှာ တည်းပါ'ဟု ဆိုခြင်းကြောင့် '(ကျွန်ုပ်)အိမ် ' ဟူသော နာမ်၏အစား 'သည်'ကို သုံးထားခြင်းဖြစ်သည်။ ထို့ကြောင့် 'သည်' သည် အညွှန်းနာမ်စား ဖြစ်သည်။

> မောင်နိုင်သည် မန္တလေးသို့သွားသည်။
> ထို မှတဆင့် မေမြို့သို့ခရီးဆက်မည်။

- ဤဝါကျ(၂)ခုတွင် ပထမဝါကျရှိ မန္တလေး သည် နာမ်ဖြစ်သည်။ ဒုတိယ ဝါကျရှိ ထို သည် ပထမဝါကျရှိ မန္တလေးဟူသော နာမ်၏အစားသုံးထား သော နာမ်စားဖြစ်သည်။ ထို့ပြင် မန္တလေး ဟူသော နာမ်ကိုလည်း ညွှန်ပြ သည်။ ထို့ကြောင့် ထို သည် အညွှန်းနာမ်စား ဖြစ်သည်။

> မောင်ကျော်သည် မွေးနေ့လက်ဆောင်အဖြစ် စက်ဘီးတစ်စီးကို ရသည်။
> ၄င်းကို သူအလွန် နှစ်သက်သည်။

- ဤဝါကျနှစ်ခုတွင် ပထမဝါကျရှိ 'စက်ဘီး' သည် နာမ် ဖြစ်သည်။ ဒုတိယဝါကျရှိ '၄င်း' သည် ပထမဝါကျရှိ စက်ဘီး ဟူသော နာမ်၏အစားသုံးထား သော နာမ်စားဖြစ်သည်။ ထို့ပြင် 'စက်ဘီး' ဟူသော နာမ်ကိုလည်း ညွှန်ပြ သည်။ ထို့ကြောင့် '၄င်း' သည် အညွှန်းနာမ်စား ဖြစ်သည်။

## အမေးနာမ်စား

အမေးသဘောဖြင့် သုံးသော နာမ်စားကို အမေးနာမ်စားဟု ခေါ်သည်။

> သာဓက

- ဘယ်၊ ဘာ၊ မည်သူ

> ဤစာအုပ်ကို ဘယ်က ဝယ်လာသနည်း။
> အမေ ဘယ် သွားသနည်း။

- ဤဝါကျ(၂)ခုတွင် ပထမဝါကျရှိ 'ဘယ်' သည် စာအုပ်ဝယ်လာသည့် နေရာကို မေးမြန်းခြင်းဖြင့် ဝယ်လာသည့်နေရာ (နာမ်)၏အစားသုံးသော နာမ်စား ဖြစ်သည်။

ဒုတိယဝါကျရှိ 'ဘယ်' မှာမူ အမေသွားသည့် နေရာကို မေးမြန်းခြင်းဖြင့် အမေသွားသည့်နေရာ(နာမ်)၏ အစားသုံးသော နာမ်စား ဖြစ်သည်။
ထို့ကြောင့် 'ဘယ်' သည် အမေးနာမ်စား ဖြစ်သည်။

> အမေ ဘာကို ကြိုက်သလဲ။
> အမေ ဘာဝယ်လာသလဲ။

- ဤဝါကျ(၂)ခုတွင် ပထမဝါကျရှိ 'ဘာ' သည် အမေကြိုက်သည့် အရာကို မေးမြန်းခြင်းဖြင့် အမေကြိုက်သည့်အရာ (နာမ်)၏ အစားသုံးသော နာမ်စား ဖြစ်သည်။
ဒုတိယဝါကျရှိ 'ဘာ' မှာမူ အမေဝယ်လာသည့် အရာကို မေးမြန်းခြင်းဖြင့် ဝယ်လာသည့်အရာ(နာမ်)အစားသုံးသော နာမ်စားဖြစ် သည်။
ထို့ကြောင့် 'ဘာ' သည် အမေးနာမ်စား ဖြစ်သည်။

> ဈေးသို့ မည်သူ သွားသနည်း။
> ဈေး၌ မည်သူနှင့် တွေ့ခဲ့သနည်း။

- ဤဝါကျ(၂)ခုတွင် ပထမဝါကျရှိ 'မည်သူ' သည် ဈေးသို့ သွားသူကို မေးမြန်းခြင်းဖြင့် သွားသူ(နာမ်)၏ အစားသုံးသော နာမ်စား ဖြစ်သည်။
ဒုတိယဝါကျရှိ 'မည်သူ' မှာမူ ဈေး၌ တွေ့ခဲ့သူကို မေးမြန်းခြင်းဖြင့် တွေ့ခဲ့သူ (နာမ်) ၏ အစားသုံးသော နာမ်စားဖြစ်သည်။
ထို့ကြောင့် 'မည့်သူ' သည် အမေးနာမ်စား ဖြစ်သည်။

## သင်္ချာနာမ်စား

အရေအတွက် အနည်းအများ၊ ပမာဏ ကို ပြသော နာမ်စားကို သင်္ချာနာမ်စားဟု ခေါ်သည်။

> သာဓက

- တစ်ပါး၊ နှစ်ယောက်၊ သုံးကောင်၊ လေးခု၊ အချို့၊ အားလုံး၊ အနည်းငယ်၊ တစ်ဝက်

> ဦးမြမှာ သားနှစ်ယောက် ရှိသည်။
> တစ်ယောက် မှာ ရန်ကုန်မြို့တွင် နေသည်။
> တစ်ယောက် သည် မန္တလေးမှာ နေသည်။

- ဤဝါကျ(၃)ခုတွင် ပထမဝါကျရှိ သားသည် နာမ် ဖြစ်သည်။ ဒုတိယဝါကျရှိ တစ်ယောက် နှင့်
တတိယဝါကျရှိ တစ်ယောက် တို့သည် သားဟူသော နာမ် ၏အစားသုံးထားသော
နာမ်စားများဖြစ်ကြသည်။ ထို့ပြင် အရေအတွက် ကိုလည်း ပြသည်။ ထို့ကြောင့် တစ်ယောက်
သည် သင်္ချာနာမ်စား ဖြစ်သည်။

> ကျွန်ုပ်တွင် မြင်း လေးကောင် ရှိသည်။
> တစ်ကောင် မှာ အုန်ခွံရောင်ဖြစ်သည်။
> သုံးကောင် မှာ အညိုရောင်ဖြစ်သည်။

- ဤဝါကျ(၃)ခုတွင် ပထမဝါကျရှိ မြင်းသည် နာမ်ဖြစ်သည်။ ဒုတိယဝါကျရှိ တစ်ကောင် နှင့်
တတိယဝါကျရှိ သုံးကောင် တို့သည် မြင်း ဟူသော နာမ်၏အ စားသုံးထားသည့်
နာမ်စာများဖြစ်ကြသည်။ ထို့ပြင် အရေအတွက်ကိုလည်း ပြသည်။ ထို့ကြောင့် တစ်ကောင် နှင့်
သုံးကောင် တို့သည် သင်္ချာနာမ်စားများ ဖြစ်ကြသည်။

> ခြံထဲတွင် ပန်းပင်များ ရှိကြသည်။
> အချို့သည် နှင်းဆီပန်းများ ဖြစ်ကြသည်။

- ဤဝါကျ(၂)ခုတွင် ပထမဝါကျရှိ ပန်းပင်များ သည် နာမ် ဖြစ်သည်။ ဒုတိယ ဝါကျရှိ အချို့
သည် ပထမဝါကျရှိ ပန်းပင်အားလုံးအနက်မှ ပန်းပင်တစ်စိတ် တစ်ဒေသ၏ အစားသုံးထားသော
နာမ်စားဖြစ်သည်။ ထို့ကြောင့် အချို့သည် သင်္ချာနာမ်စား ဖြစ်သည်။

> ဦးဖိုးမောင်တွင် သားသမီး သုံးယောက်ရှိသည်။
> အားလုံး လိမ္မာကြသည်။

- ဤဝါကျ(၂)ခုတွင် ပထမဝါကျရှိ သားသမီး သည် နာမ်ဖြစ်သည်။ ဒုတိယ ဝါကျရှိ အားလုံး
သည် ပထမဝါကျရှိ သားသမီး ဟူသော နာမ်၏အစားသုံး ထားသော နာမ်စားဖြစ်သည်။ ထို့ပြင်
အရေအတွက် ပမာဏကိုလည်း ပြသည်။ ထို့ကြောင့် အားလုံးသည် သင်္ချာနာမ်စား ဖြစ်သည်။

> လေ့ကျင့်ခန်း

- နာမ်စားဆိုသည်မှာအဘယ်နည်း။
- ပုဂ္ဂလနာမ်စားဆိုသည်မှာ အဘယ်နည်း။ ပုဂ္ဂလနာမ်စား (၅)ခု ကိုရေးပါ။
- အညွှန်းနာမ်စားဆိုသည်မှာ အဘယ်နည်း။ အညွှန်းနာမ်စား (၅)ခု ကိုရေး ပါ။
- အမေးနာမ်စားဆိုသည်မှာ အဘယ်နည်း။ အမေးနာမ်စား (၅)ခု ကိုရေးပါ။
- သင်္ချာနာမ်စားဆိုသည်မှာ အဘယ်နည်း။ သင်္ချာနာမ်စား (၅)ခု ကိုရေးပါ။

- အောက်ပါမျဉ်းသားထားသော နာမ်စားအသီးသီး၏ အမျိုးအမည်ကို ရေးပါ။
- ကျွန်ုပ်တွင် မြင်းလေးကောင်ရှိသည်။ တစ်ကောင် မှာ အုန်းခွံရောင်ဖြစ် သည်။ သုံးကောင်မှာ
အညိုရောင်ဖြစ်သည်။
- ဦးဖိုးမောင်တွင် သားသုံးယောက်ရှိသည်။ ၄င်းတို့အနက် နှစ်ယောက်
သည်ပဉ္စမတန်းကျောင်းသားဖြစ်၍ တစ်ယောက်သည် ဆဋ္ဌမတန်းကျောင်း သားဖြစ်သည်။
- ကျွန်မသည် ပုံပြင်စာအုပ်ကို မနေ့က ဖတ်ပါသည်။ ၄င်းသည် အလွန် စိတ်ဝင်စားဖွယ်
ကောင်းပါသည်။
- မခင်သည် ခြံထဲ၌ မြွေကြီးတစ်ကောင်ကို တွေ့သည်။ ၄င်းသည် ဧရာမ မြွေကြီးဖြစ်သည်။
သူ၏ သူငယ်ချင်းများကို ခေါ်ပါသည်။ သူတို့လည်း အလွန် ကြောက်လန့်သွားကြသည်။
- အဘွားသည် အလွန် ပုံပြောကောင်းပါသည်။ ကျွန်တော့် ကို နတ်သမီး ပုံ ပြင်များ
ပြောပြပါသည်။ ၄င်းတို့ကို ကျွန်တော် နှစ်သက်ပါသည်။

---

# လိင်

အထီး၊ အမ သဘာဝကို လိင်ဟု ခေါ်သည်။ နာမ်၊ နာမ်စားတို့ကိုလည်း ယောကျာ်း၊ မိန်းမ၊ အထီး၊ အမ စသည့်ဖြင့် ခွဲခြားခြင်းသည် လိင်သဘော ဖြစ်သည်။

လိင်(၄)မျိုး ရှိသည်။ ၄င်းတို့မှာ -

- ပုလ္လိင်
- ဣတ္ထလိင်
- နပုလ္လိင်
- ဒွိလိင်

တို့ဖြစ်ကြသည်။

## ပုလ္လိင်

အထီးသဘာဝရှိသော နာမ်ကို ပုလ္လိင်ဟု ခေါ်သည်။

> သာဓက

- အဘိုး၊ အဖေ၊ သား၊ ညီ၊ အစ်ကို၊ မောင်၊ ကျွန်တော်၊ မောင်ရင်၊ ကြောင်ထီး၊ မြင်းထီး၊ နွားထီး၊ ကြက်ဖ၊ သမင်ဖို၊ ငန်းဖို၊ ဝတ်ဆံဖို၊ ထန်းဖို။

- အဘိုး၊ အဖေ၊ သား၊ ညီ၊ အစ်ကို၊ မောင် အစရှိသော နာမ်တို့သည်
ယောကျာ်းသဘာဝရှိသော နာမ်များဖြစ်ကြသည်။ ထို့ကြောင့် အဆိုပါ နာမ် တို့သည် ပုလ္လိင်
ဖြစ်သည်။
- ကျွန်တော်၊ မောင်ရင် ဟူသော နာမ်စားတို့သည် ယောကျာ်းသဘာဝရှိ သော ပြောသူ၊
နာသူနှင့် ဆိုင်သည်။ ထို့ကြောင့် အဆိုပါနာမ်စား တို့သည် လည်း ပုလ္လိင် ဖြစ်သည်။
- ကြောင်ထီး၊ မြင်းထီး၊ နွားထီး၊ ကြက်ဖ၊ သမင်ဖို၊ ငန်းဖို အစရှိသော နာမ် တို့သည်
အထီးသဘာဝရှိသော နာမ်များဖြစ်ကြသည်။
- ဝတ်ဆံဖို၊ ထန်းဖို အစရှိသော နာမ်တို့သည် အဖိုသဘာဝရှိသော နာမ် များဖြစ်ကြသည်။
ထို့ကြောင့် အဆိုပါနာမ်တို့သည်လည်း ပုလ္လိင် ပင်ဖြစ် သည်။

## ဣတ္ထိလိင်

အမသဘာဝရှိသော နာမ်ကို ဣတ္ထိလိင်ဟု ခေါ်သည်။

> သာဓက

- အဘွား၊ အမေ၊ သမီး၊ ညီမ၊ အစ်မ၊ နှမ၊ ကျွန်မ၊ ညည်း၊ ကြောင်မ၊ မြင်းမ၊ နွားမ၊ ကြက်မ၊ ဆိတ်မ၊ သမင်မ၊ ငန်းမ၊ ဝတ်ဆံမ၊ ထန်းမ။

အဘွား၊ အမေ၊ သမီး၊ ညီမ၊ အစ်မ၊ နှမ အစရှိသော နာမ်တို့သည် မိန်းမ သဘာဝရှိသော နာမ်များဖြစ်ကြသည်။ ထို့ကြောင့် အဆိုပါနာမ်တို့သည် ဣတ္ထိလိင် ဖြစ်သည်။

ကျွန်မ၊ ညည်း ဟူသော နာမ်စားတို့သည် မိန်းမသဘာဝရှိသော ပြောသူ၊ နာသူနှင့်ဆိုင်သည်။ ထို့ကြောင့် အဆိုပါ နာမ်စားတို့သည်လည်း ဣတ္ထိလိင် ပင်ဖြစ်သည်။

ကြောင်မ၊ မြင်းမ၊ နွားမ၊ ကြက်မ၊ ဆိတ်မ၊ သမင်မ၊ ငန်းမ အစရှိသော နာမ်တို့သည်အမသဘာဝရှိသော နာမ်များဖြစ်ကြသည်။ ထို့ကြောင့်အဆိုပါ နာမ်တို့သည်လည်း ဣတ္ထိလိင် ပင်ဖြစ်သည်။

ဝတ်ဆံမ၊ ထန်းမ အစရှိသော နာမ်တို့သည်လည်း အမသဘာဝရှိသော နာမ်များဖြစ်ကြသည်။ ထို့ကြောင့် အဆိုပါနာမ်တို့သည်လည်း ဣတ္ထိလိင် ပင် ဖြစ်သည်။

## နပုလ္လိင်

အထီးသဘာဝ၊ အမသဘာဝမရှိသော နာမ်ကို နပုလ္လိင်ဟု ခေါ်သည်။

> သာဓက

- ခဲတံ၊ ခဲဖျက်၊ စာအုပ်၊ စာပွဲ၊ ကုလားထိုင်၊ ပုလင်း၊ ဖန်ခွက်။

ခဲတံ၊ ခဲဖျက်၊ စာအုပ် အစရှိသော နာမ်တို့သည် အထီးသဘာဝလည်းမရှိ၊ အမသဘာဝလည်းမရှိ။ ထို့ကြောင့် အဆိုပါနာမ်တို့သည် နပုလ္လိင် ဖြစ်သည်။

## ဒွိလိင်

အထီးသဘာဝ၊ အမသဘာဝ နှစ်မျိုးစလုံးနှင့်ဆိုင်သော နာမ်ကို ဒွိလိင်ဟု ခေါ်သည်။

> သာဓက

- လူ၊ ငါ၊ ကျွန်ုပ်၊ မင်း၊ နင်၊ သင်၊ သူ၊ သင်း၊ ခွေး၊ ငှက်၊ ဝတ်ဆံ။

လူဟူသော နာမ်သည် ယောကျာ်း၊ မိန်းမနှစ်မျိုးစလုံးနှင့်ဆိုင်သည်။

ယောကျာ်းသဘာဝရှိသူကိုလည်း လူဟု ခေါ်သည်။ မိန်းမသဘာဝရှိသူကို လည်း လူဟု ခေါ်သည်။ ဤကဲ့သို့ ယောကျာ်း၊ မိန်းမ သဘာဝနှစ်မျိုးစလုံးနှင့် ဆိုင်သောကြောင့် အဆိုပါနာမ်သည် ဒွိလိင် ဖြစ်သည်။

ငါ၊ ကျွန်ုပ်၊ မင်း၊ နင်၊ သင်၊ သူ၊ သင်း ဟူသော နာမ်စားတို့သည် ယောကျာ်းနှင့်လည်း ဆိုင်သည်။ မိန်းမနှင့် လည်းဆိုင်သည်။ ဤသို့ ယေကျာ်း၊ မိန်းနှစ်မျိုးစလုံးနှင့် ဆိုင်သောကြောင့် အဆိုပါနာမ်စားတို့သည် ဒွိလိင် ဖြစ်သည်။

ခွေးဟူသော နာမ်သည် အထီးသဘာဝရှိသော ခွေးထီးနှင့်လည်း ဆိုင် သည်။ အမသဘာဝရှိသော ခွေးမနှင့်လည်း ဆိုင်သည်။ ဤသို့ ယောကျာ်း၊ မိန်းမနှစ်မျိုးစလုံးနှင့် ဆိုင်သောကြောင့် အဆိုပါ နာမ်စားတို့သည် ဒွိလိင် ဖြစ် သည်။

ငှက် ဟူသော နာမ်သည် အထီးသဘာဝရှိသော ငှက်ဖို နှင့်လည်း ဆိုင် သည်။ အမသဘာဝရှိသော ငှက်မနှင့်လည်း ဆိုင်သည်။ ဤသို့ အဖို၊ အမ သဘာဝနှစ်မျိုးစလုံးနှင့် ဆိုင်သောကြောင့် အဆိုပါနာမ်သည် ဒွိလိင် ဖြစ် သည်။

ဝတ်ဆံ ဟူသော နာမ်သည် ဝတ်ဆံဖို နှင့်လည်းဆိုင်သည်။ ဝတ်ဆံမနှင့် လည်း ဆိုင်သည်။

ဤသို့ အဖိုသဘာဝ၊ အမသဘာဝ နှစ်မျိုးစလုံးနှင့် ဆိုင်သောကြောင့် အဆိုပါနာမ်သည် ဒွိလိင် ဖြစ်သည်။

### လိင်(၄)မျိုးဇယား

ပုလ္လိင် | ဣတ္တိလိင် | နပုလ္လိင် | ဒွိလိင်
---|---|---|---
အဘိုး | အဘွား | ခဲတံ | လူ
အဖေ | အမေ | ခဲဖျက် | ငါ
သား | သမီး | စာအုပ် | ကျွန်ုပ်
အစ်ကို | အစ်မ | ကုလားထိုင် | နင်
ညီ | ညီမ | စားပွဲ | မင်း
မောင် | နှမ |ပုလင်း | သူ
ဦးကြီး | ဒေါ်ကြီး | ဖန်ခွက် | ခွေး
လူပျို | အပျို | အိမ် | ကြောင်
ကျွန်တော် | ကျွန်မ | ကျောင်း | ငှက်
မောင်ရင် | ညည်း | နာရီ | ဝတ်ဆံ

---

# ကိန်း

အရေအတွက်ကို ကိန်းဟု ခေါ်သည်။ ကိန်း(၂)မျိုး ရှိသည်။ ၄င်းတို့မှာ -

- ဧကဝုစ်ကိန်း
- ဗဟုဝုစ်ကိန်း

တို့ဖြစ်ကြသည်။

## ဧကဝုစ်ကိန်း

အရေအတွက် တစ်ခုသာပြသော နာမ်ကို ဧကဝုစ်ကိန်းဟု ခေါ်သည်။

- ကလေးသည် ပျော်ရွှင်စွာ ကစားသည်။

ဤဝါကျ၌ ကလေးသည် အရေအတွက် တစ်ခုသာ ရှိသော နာမ်ဖြစ်သည်။ ထို့ကြောင့် ကလေး ဟူသော နာမ်သည် ဧကဝုစ်ကိန်း ဖြစ်သည်။

- မောင်ဘသည် စာအုပ် ကို ကိုင်ထားသည်။

ဤဝါကျ၌ စာအုပ် သည် အရေအတွက် တစ်ခုသာ ရှိသော နာမ်ဖြစ်သည်။ ထို့ကြောင့် စာအုပ် ဟူသော နာမ်သည် ဧကဝုစ်ကိန်း ဖြစ်သည်။

## ဗဟုဝုစ်ကိန်း

အရေအတွက် တစ်ခုထက် ပို၍ ပြသော နာမ်ကို ဗဟုဝုစ်ကိန်းဟု ခေါ်သည်။

- ကလေးများသည် ပျော်ရွှင်စွာ ကစားကြသည်။

ဤဝါကျ၌ ကလေးများသည် အရေအတွက် တစ်ခုထက် ပိုသော နာမ်ဖြစ် သည်။ အရေအတွက် တစ်ခုထက် ပိုကြောင်းကို များဟူသော ကိန်းညွှန်း ပစ္စည်းကပြသည်။ ထို့ကြောင့် ကလေးများသည် ဗဟုဝုစ်ကိန်း ဖြစ်သည်။

- မောင်ဘသည် စာအုပ်များကို ကိုင်ထားသည်။

ဤဝါကျ၌ စာအုပ်များသည် အရေအတွက် တစ်ခုထက် ပိုသော နာမ်ဖြစ် သည်။ အရေအတွက် တစ်ခုထက် ပိုကြောင်းကို များဟူသော ကိန်းညွှန်း ပစ္စည်းကပြသည်။ ထို့ကြောင့် စာအုပ်များသည် ဗဟုဝုစ်ကိန်း ဖြစ်သည်။

> လေ့ကျင့်ခန်း

- လိင်ဆိုသည်မှာ အဘယ်နည်း။
- ပုလ္လိင် ဆိုသည်မှာ အဘယ်နည်း။ အောက်ပါ နာမ်များမှ ပုလ္လိင်နာမ်တို့ ကို ရွေးထုတ်ပြပါ။
- မမ၊ ကိုကို၊ ဘကြီး၊ ဒေါ်ကြီး၊ မိထွေး၊ ဘထွေး၊ ဦးလေး၊ ဒေါ်လေး၊ ကြက်မ၊ နွားမ၊ အဘွား၊ အဘိုး၊ အဖေ၊ အမေ၊ မြင်းမ၊ နွားထီး၊ ပျားဘုရင်မ၊ ပျားထီး၊ ငန်းဖို။
- ဣတ္တိလိင် ဆိုသည်မှာ အဘယ်နည်း။ အောက်ပါ နာမ်များမှ ဣတ္တိလိင်နာမ်တို့ ကို
ရွေးထုတ်ပြပါ။
- အဘွား၊ အဘိုး၊ အမေ၊ အဖေ၊ ဆရာ၊ ကျွန်မ၊ ကျွန်တော်၊ သား၊ သမီး၊ ညီမ၊ မောင်၊ အစ်ကို၊ အစ်မ၊ မြင်းထီး၊ မြင်းမ၊ သမင်ဖို၊ သမင်မ၊ ဆိတ်ထီး၊ ဆိတ်မ၊ ထန်းဖို၊ ထန်းမ။
- နပုလ္လိင် ဆိုသည်မှာ အဘယ်နည်း။ အောက်ပါ နာမ်များမှ နပုလ္လိင်နာမ်တို့ ကို ရွေးထုတ်ပြပါ။
- ကျောင်းသား၊ ခဲတံ၊ စာအုပ်၊ ကျောင်းသူ၊ စားပွဲ၊ ထမင်း၊ ပန်းကန်၊ ခွေး၊ ကြောင်၊ ပုလင်း၊ ဖန်ခွက်၊ ယောကျာ်း၊ မိန်းမ၊ သော့၊ ငါး၊ တံခါး၊ ပြတင်းပေါက်။
- ဒွိလိင် ဆိုသည်မှာ အဘယ်နည်း။ အောက်ပါ နာမ်များမှ ဒွိလိင် နာမ်တို့ ကို ရွေးထုတ်ပြပါ။
- လှေ၊ အိမ်၊ ငှက်၊ ယောကျာ်း၊ ငါ၊ နင်၊ ရှင်ဘုရင်၊ ခွေး၊ သူ၊ ကလေး၊ အပျို၊ ဝတ်ဆံ၊ မင်း၊ ဦးကြီး၊ ခင်ဗျား။
- အောက်ပါနာမ်များကို လိင်ခွဲပြပါ။
- ကျောင်းဒကာ၊ အညာသူ၊ စစ်သူကြီး၊ သူနာပြုဆရာမ၊ မင်းသမီး၊ မင်အိုး၊ အဘိုး၊ ပေတံ၊ ယောကျာ်း၊ နွား၊ ပြတင်းပေါက်၊ ခဲအို၊ ခယ်မ၊ ကျွန်မ၊ ပုလင်း၊ ကလေး၊ သော့၊ ညီမ၊ ဦးကြီး၊ နင်။
- အောက်ပါပုလ္လိင်နာမ်အသီးသီးကို ဣတ္တိလိင်နာမ်သို့ ပြောင်းပါ။
- ဘကြီး၊ ဘထွေး၊ ယောကျာ်း၊ လင်၊ မတ်၊ သမက်၊ ခဲအို၊ သား၊ မောင်၊ ညီ၊ ကျောင်းဒကာ၊ မင်းသား၊ မုဆိုးဖို၊ အဘိုး၊ အဖေ၊ အစ်ကို၊ မြို့သား။
- အောက်ပါ ဣတ္ထိလိင်နာမ်အသီးသီးကို ပုလ္လိင်နာမ်သို့ ပြောင်းပါ။
- တောသူ၊ ညီမ၊ တူမ၊ အိမ်ရှင်မ၊ စာရေးမ၊ မယ်တော်၊ အပျို၊ နွားမ၊ ဒေါ်ကြီး၊ အစ်မ၊ အမေ၊ မိန်းမ၊ ကျွန်မ။

- အောက်ပါ ပုလ္လိင် နာမ်တို့နှင့် ဣတ္ထိလိင်နာမ်တို့ကို ဆီလျော်အောင် တွဲပြ ပါ။

1|2
---|---
အလှူဒကာ | မုဆိုးမ
မင်းသား | အဘွား
မုဆိုးဖို | အမေ
အဘိုး | မိန်းမ
အဖေ | အလှူအမ
ယောကျာ်း | မင်းသမီး
လူပျို | ဆိတ်မ
ဦးလေး | နွားမ
နွားထီး | မြင်းမ
မြင်းထီး | အပျို
ဆိတ်ထီး | ဒေါ်လေး

---

# ကြိယာ

ပြုခြင်းကိုဖြစ်သေ၊ ဖြစ်ခြင်းကိုဖြစ်စေ၊ ရှိခြင်းကိုဖြစ်စေ၊ ပြသောပုဒ်ကို 'ကြိယာ'ဟု ခေါ်သည်။

> သာဓက

- ပြေး၊ ကန်၊ ချက်၊ ကွဲ၊ ကျက်၊ ဖြစ်၊ ပျော်၊ ရှိ။

ကြိယာသည် အနက်အဓိပ္ပာယ်အရ(၃)မျိုး ရှိသည်။ ၄င်းတို့မှာ -

- ပြုခြင်းပြုကြိယာ
- ဖြစ်ခြင်းပြကြိယာ
- ရှိခြင်းပြကြိယာ

တို့ဖြစ်ကြသည်။

## ပြုခြင်းပြကြိယာ

ပြုမူလှုပ်ရှားမှုကို ပြသော ကြိယာကို 'ပြုခြင်းပြကြိယာ'ဟု ခေါ်သည်။

> သာဓက

ပြေး၊ ကန်၊ ခွဲ၊ ချက်

- သူ'ပြေး'သည်။
- ညီညီသည် ဘောလုံးကို 'ကန်'သည်။
- အဖေသည် အုန်းသီးကို 'ခွဲ'သည်။
- အမေသည် ထမင်းကို 'ချက်'သည်။

(ဖော်ပြပါ ဝါကျတို့တွင် -

- ဝါကျ (၁)၌ 'ပြေး' ဟူသော ကြိယာသည် 'သူ' ဟူသော ကတ္တား၏ ပြုခြင်းကို ပြသည်။
- ဝါကျ (၂)၌ 'ကန်' ဟူသော ကြိယာသည် 'ညီညီ' ဟူသော ကတ္တား၏ ပြုခြင်းကို ပြသည်။
- ဝါကျ (၃)၌ 'ခွဲ' ဟူသော ကြိယာသည် 'အဖေ' ဟူသော ကတ္တား၏ ပြုခြင်းကို ပြသည်။
- ဝါကျ (၄)၌ 'ချက်' ဟူသော ကြိယာသည် 'အမေ' ဟူသော ကတ္တား၏ ပြုခြင်းကို ပြသည်။

ထို့ကြောင့် 'ပြေး၊ ကန်၊ ခွဲ၊ ချက်' ဟူသော ကြိယာတို့သည် ပြုခြင်းကို ပြသည်။)

## ဖြစ်ခြင်းပြကြိယာ

သက်ရှိသက်မဲ့တို့၏ ဖြစ်မှုအခြေအနေကို ဖော်ပြသော ကြိယာကို 'ဖြစ်ခြင်းပြကြိယာ'ဟု ခေါ်သည်။

> သာဓက

- ကွဲ၊ ကျက်၊ ပျော်၊ ဖြစ်

- ဖန်ခွက် 'ကွဲ'သည်။
- ထမင်း 'ကျက်'ပြီ။
- သူ'ပျော်'သည်။
- မောင်ဘသည် ကျောင်းသား'ဖြစ်'သည်။

(ဖော်ပြပါ ဝါကျတို့တွင် -

- ဝါကျ(၁)၌ 'ကွဲ' ဟူသော ကြိယာသည် ' ဖန်ခွက် ' ဟူသော ကတ္တား၏ ဖြစ်မှုအခြေအနေ ကိုပြသည်။
- ဝါကျ(၂) 'ကျက်' ဟူသော ကြိယာသည် 'ထမင်း' ဟူသော ကတ္တား၏ ဖြစ်မှုအခြေအနေ ကိုပြသည်။
- ဝါကျ(၃)၌ 'ပျော်' ဟူသော ကြိယာသည် 'သူ' ဟူသော ကတ္တား၏ ဖြစ်မှုအခြေအနေ ကိုပြသည်။
- ဝါကျ(၄)၌ 'ဖြစ်' ဟူသော ကြိယာသည် 'မောင်ဘ' ဟူသော ကတ္တား၏ ဖြစ်မှုအခြေအနေ ကိုပြသည်။

ထို့ကြောင့် ကွဲ၊ ကျက်၊ ပျော်၊ ဖြစ် ဟူသော ကြိယာတို့သည် ဖြစ်ခြင်းကိုပြသည့် ဖြစ်ခြင်းပြကြိယာ များ ဖြစ်ကြသည်။

## ရှိခြင်းပြကြိယာ

လူ၊ နေရာဒေသ၊ အရာဝတ္ထု စသည်တို့ ရှိနေခြင်း၊ တည်နေခြင်းကို ပြသော ကြိယာ 'ရှိခြင်းပြကြိယာ'ဟု ခေါ်သည်။

> သာဓက

- ရှိ၊ တည်ရှိ

- ကန်ထဲ၌ ကြာ 'ရှိ'သည်။
- ရန်ကုန်မြို့သည် လှိုင်မြစ်ဝ၌ 'တည်ရှိ'သည်။
- ကျွန်ုပ်၌ ငွေငါးကျပ် 'ရှိ'သည်။
- အဖေသည် စာကြည့်ခန်းထဲ၌ 'ရှိ'သည်။
- ကျွန်ုပ်တို့ ကျောင်းရှေ့၌ ကစားကွင်း 'ရှိ'သည်။

(ဖော်ပြပါဝါကျ တို့တွင်-

- ဝါကျ(၁)၌ 'ရှိ' ဟူသော ကြိယာသည် ' ကြာ 'ဟူသော ကတ္တား၏ ရှိခြင်းကို ပြသည်။
- ဝါကျ(၂)၌ 'တည်ရှိ' ဟူသော ကြိယာသည် 'ရန်ကုန်မြို့'ဟူသော ကတ္တား၏ ရှိခြင်းကို ပြသည်။
- ဝါကျ(၃)၌ 'ရှိ' ဟူသော ကြိယာသည် 'ငွေငါးကျပ်'ဟူသော ကတ္တား၏ ရှိခြင်းကို ပြသည်။
- ဝါကျ(၄)၌ 'ရှိ' ဟူသော ကြိယာသည် 'အဖေ'ဟူသော ကတ္တား၏ ရှိခြင်းကို ပြသည်။
- ဝါကျ(၅)၌ 'ရှိ' ဟူသော ကြိယာသည် 'ကစားကွင်း'ဟူသော ကတ္တား၏ ရှိခြင်းကို ပြသည်။

ထိုကြောင့် 'ရှိ၊ တည်ရှိ' ဟူသော ကြိယာသည်တို့သည် ရှိခြင်းကိုပြသည့် ရှိခြင်းကြိယာများ ဖြစ်ကြသည်။)

> လေ့ကျင့်ခန်း

- ကြိယာ ဆိုသည်မှာ အဘယ်နည်း။
- အောက်ပါဝါကအသီးသီး၌ ပါဝင်သော ကြိယာတို့ကို ထုတ်၍ ၄င်းတို့၏ အမျိုးအမည်ကို ရေးပါ။
- ဇွဲရှိက အောင်မြင်သည်။
- ကျန်းမာခြင်းသည် လာဘ်ကြီးတစ်ပါးဖြစ်သည်။
- အလိမ္မာ စာမှာ ရှိသည်။
- မြန်မာမှုကို ထိန်းသိမ်းပါ။
- မိမိကိုယ်ကို ကောင်းအောင်ကြိုးစာမည်။
- ကိုယ်ချင်းစာနာစိတ်ကို မွေးမြူကြပါ။
- တန်ဆောင်မုန်းလပြည့်ကျော် (၁၀)ရက်နေ့သည် အမျိုးသားနေ့ ဖြစ်သည်။
- ချိုသာသော စကားကို လူတိုင်းနှစ်သက်သည်။
- တို့နိုင်ငံကို တို့ချစ်သည်။
- မူးယစ်ဆေးဝါးသုံးလျှင် လူမျိုးပါ ပြုန်းမည်။
- ပြုခြင်းပြကြိယာ ဆိုသည်မှာ အဘယ်နည်း။ ပြုခြင်းပြကြိယာ (၅)ခုကို ရေးပါ။
- ဖြစ်ခြင်းပြကြိယာ ဆိုသည်မှာ အဘယ်နည်း။ ဖြစ်ခြင်းပြကြိယာ (၅)ခုကို ရေးပါ။
- ရှိခြင်းပြကြိယာ ဆိုသည်မှာ အဘယ်နည်း။ ရှိခြင်းပြကြိယာ (၅)ခုကို ရေးပါ။
- အောက်ပါ ကြိယာများကို အမျိုးအစားအလိုက် အစုခွဲပြပါ။
- ပြေး၊ ရိုက်၊ ရှိ၊ ဖြစ်၊ ပျော်၊ နေ၊ လေ့ကျင့်၊ အိပ်၊ စား၊ မြင်၊ သွား၊ မှည့်။
- ပြုခြင်းပြကြိယာပါသော ဝါကျ(၃)ခုရေးပါ။
- ဖြစ်ခြင်းပြကြိယာပါသော ဝါကျ(၃)ခုရေးပါ။
- ရှိခြင်းပြကြိယာပါသော ဝါကျ(၁)ခုရေးပါ။

---

# နာမဝိသေသန

နာမ်ကို အထူးပြုသော ပုဒ်ကို 'နာမဝိသေသန'ဟု ခေါ်သည်။

ဤတွင် ဝိသေသန နှင့် ဝိသေသျှ ဟူသော အသုံးကို သိရန် လိုအပ်သည်။ ဝိသေသန ဆိုသည်မှာ အထူးပြုသော ပုဒ်ဖြစ်သည်။ ဝိသေသျှ ဆိုသည်မှာ အထူးပြုခြင်းခံရသော ပုဒ်ဖြစ်သည်။

> သာဓက

- (က) မောင်ရေခဲသည် လိမ္မာသော ကျောင်းသားဖြစ်သည်။
- ဤ စကား သည် ရှေးပညာရှိတို့၏ အဆိုအမိန့်တည်း။
- မောင်ရေခဲတွင် ညီသုံးယောက် ရှိသည်။

(ဖော်ပြပါ သာဓကများတွင်-

- လိမ္မာသော သည် ကျောင်းသား ဟူသော နာမ်ကို အထူးပြုသည်။ ဤသည် စကား ဟူသော နာမ်ကို အထူးပြုသည်။ သုံးယောက် သည် ညီ ဟူသော နာမ်ကို အထူးပြုသည်။ ထို့ကြောင့် လိမ္မာသော၊ ဤ၊ သုံးယောက် တို့သည် နာမဝိသေနများဖြစ်ကြသည်။
- ကျောင်းသား ဟူသော နာမ်သည် လိမ္မာသော ၏အထူးပြုခြင်းကို ခံရသည်။ စကား ဟူသော နာမ်သည် ဤ၏ အထူးပြုခြင်းကို ခံရသည်။ ညီ ဟူသော နာမ်သည် သုံးယောက်၏ အထူးပြုခြင်းကို ခံရသည်။

ထို့ကြောင့် ကျောင်းသား၊ စကား၊ ညီ တို့သည် နာမဝိသေသျ များဖြစ်ကြသည်။)

နာမဝိသေနသည် အနက်အဓိပ္ပာယ်အရ(၄)မျိုး ရှိသည်။ ၄င်းတို့မှာ -

- ဂုဏ်ရည်ပြနာမဝိသေသန
- အညွှန်းနာမဝိသေသန
- သင်္ချာနာမဝိသေသန
- အမေးနာမဝိသေသန

တို့ဖြစ်ကြသည်။

## ဂုဏ်ရည်ပြနာမဝိသေသန

နာမ်၏ ဂုဏ်ရည်အချင်းကို ပြ၍ ယင်းနာမ်ကို အထူးပြုသည့် ပုဒ်ကို ဂုဏ်ရည်ပြနာမဝိသေသနဟု ခေါ်သည်။

> သာဓက

လိမ္မာသော၊ ကောင်းသော၊ မိုက်သော၊ ချိုသော၊ ခါးသော

မောင်ရေခဲသည် 'လိမ္မာသော' ကျောင်းသားဖြစ်သည်။

"ဤဝါကျ၌ 'လိမ္မာသော' က မောင်ရေခဲသည် မည်သို့သော ကျောင်းသား ဖြစ်ကြောင်းကို ပြသည်။",
"'လိမ္မာသော' ဟူသော ပုဒ်သည် ဂုဏ်အရည်အချင်းကို ပြခြင်းဖြင့် ကျောင်းသား ဟူသော နာမ်ကို အထူးပြုသည်။",
"ထို့ကြောင့် 'လိမ္မာသော' သည် ဂုဏ်ရည်ပြနာမဝိသေသန ဖြစ် သည်။"

## အညွှန်းနာမဝိသေသန

နာမ်ကို ညွှန်ပြခြင်းဖြင့် အထူးပြုသည့် ပုဒ် ကို အညွှန်းနာမဝိသေသနဟု ခေါ်သည်။

> သာဓက

ဤ၊ သည်၊ ထို၊ ၄င်း၊ တစ်စုံတစ်ခု၊ တစ်ပါး၊ အခြား

- ဤစကားသည် ရှေးပညာရှိတို့၏ အဆိုအမိန့်တည်း။

"ဤဝါကျ၌ 'စကား' သည် နာမ်ဖြစ်သည်။ အဆိုပါ 'စကား'သည် အခြားတစ်ပါးသော စကားမဟုတ်။ ရှေးပညာရှိတို့စကားဖြစ်ကြောင်းကို 'ဤ' က ညွှန်ပြသည်။",
"ထို့သို့ ညွှန်ပြခြင်းဖြင့် 'ဤ' သည် 'စကား' ဟူသော နာမ်ကို အထူးပြုသည်။",
"ထို့ကြောင့် 'ဤ' သည် အညွှန်းနာမဝိသေသန ဖြစ်သည်။"

- ရှေးပညာရှိတို့၏ အခြားအဆိုအမိန့်များလည်း ရှိသေးသည်။

"ဤဝါကျ၌ 'အဆိုအမိန့်' သည် နာမ် ဖြစ်သည်။ သိရှိပြီး ဖြစ်သော အဆိုအမိန့် များသာမက တစ်ပါးသော အဆိုအမိန့်များလည်း ရှိသေးကြောင်းကို အခြားက ညွှန်ပြသည်။",
"ထို့သို့ ညွှန်ပြခြင်းအားဖြင့် 'အခြား'သည် 'အဆိုအမိန့်' ဟူသော နာမ်ကို အထူးပြုသည်။",
"ထို့ကြောင့် 'အခြား'သည် အညွှန်းနာမဝိသေသန ဖြစ်သည်။"

## သင်္ချာနာမဝိသေသန

အရေအတွက်ကို လည်ကောင်း၊ အစဉ်ကို လည်းကောင်း၊ အနည်းအများ ပမာဏကို လည်းကောင်း ဖော်ပြ၍နာမ်ကို အထူးပြုသော ပုဒ်ကို သင်္ချာနာမဝိသေသနဟု ခေါ်သည်။

> သာဓက

- တစ်၊ နှစ်၊ သုံး။ ပထမ၊ ဒုတိယ၊ တတိယ။ အချို့၊ အားလုံး၊ အနည်းငယ်။

- မောင်ရေခဲတွင် ညီသုံးယောက် ရှိသည်။

ဤဝါကျတွင် သုံးယောက် က မောင်ရေခဲ၌ညီ မည်မျှ ရှိကြောင်းကို ပြသည်။ သုံးယောက် ဟူသော ပုဒ်သည် အရေအတွက်ကို ပြခြင်းဖြင့် ညီ ဟူသော နာမ်ကို အထူးပြုသည်။ ထို့ကြောင့် သုံးယောက် သည် အရေအတွက် ကို ပြသော သင်္ချာနာမဝိသေသန ဖြစ်သည်။

- မောင်ရေခဲသည် အတန်းတင်စာမေးပွဲ၌ ပထမ ဆု ကိုရသည်။

ဤဝါကျတွင် ပထမ က မောင်ရေခဲသည် အတန်းတင်စာမေးပွဲ၌မည့်သည့်ဆု ရရှိကြောင်းကို ပြသည်။ ပထမ ဟူသော ပုဒ်သည် မောင်ရေခဲ ရရှိသော ဆုအစဉ်ကို ပြခြင်းဖြင့် ဆု ဟူသော နာမ်ကို အထူးပြုသည်။ ထို့ကြောင့် ပထမ သည် နာမ်၏ အစဉ်ကို ဖော်ပြသော သင်္ချာနာမဝိသေသန ဖြစ်သည်။

- မောင်သံချောင် တို့အတန်းတွင် ကျောင်းသား (၄၅)ယောက်ရှိသည်။
- ကျောင်းသား အားလုံး စာကြိုးစားကြသည်။

ဤဝါကျ(၂)ခုတွင် ပထမဝါကျရှိ ကျောင်းသား သည် နာမ်ဖြစ်သည်။ ဒုတိယဝါကျရှိ ကျောင်းသား သည်လည်း နာမ်ဖြစ်သည်။ ထို့ပြင် ဒုတိယဝါကျ၌ အားလုံး သည် ကျောင်းသား ဟူသော နာမ်၏ အနည်းအများ ပမာဏကို ပြခြင်းဖြင့် အဆိုပါ နာမ်ကို အထူးပြုသည်။ ထို့ကြောင့် အားလုံး သည် အနည်းအများ ပမာဏကို ပြသော သင်္ချာနာမဝိသေသန ဖြစ်သည်။

## အမေးနာမဝိသေသန

အမေးသဘောဖြင့် နာမ်ကို အထူးပြုသော ပုဒ်ကို အမေးနာမဝိသေသနဟု ခေါ်သည်။

> သာဓက

မည်မျှ၊ မည့်သည့်၊ မည်သို့သော၊ ဘယ်၊ အဘယ်၊ ဘယ်လောက်

- မောင်သံချောင်းတို့အတန်းတွင် ကျောင်းသား 'မည်မျှ'စာမေးပွဲ အောင်သနည်း။

ဤဝါကျတွင် ရှိသော 'ကျောင်းသား' သည် နာမ် ဖြစ်သည်။ 'မည်မျှ' ဟူသော ပုဒ်သည် စာမေးပွဲအောင်သော အရေအတွက်ကို မေးမြန်းသည့် သဘောဖြင့် ကျောင်းသား ဟူသော နာမ်ကို အထူးပြုသည်။
ထို့ကြောင့် 'မည်မျှ'သည် အမေးနာမဝိသေသန ဖြစ်သည်။

- မုန့်နှစ်မျိုးတွင် 'မည့်သည့်'မုန့် ကို ပိုကြိုက်သနည်။

ဤဝါကျတွင် ရှိသော 'မုန့်'သည် နာမ် ဖြစ်သည်။ 'မည်သည့်' ဟူသော ပုဒ်သည် ပိုကြိုက်သော မုန့်အမျိုးအမည်ကို မေးမြန်းသည့်သဘောဖြင့် မုန့် ဟူသော နာမ်ကို အထူးပြုသည်။
ထို့ကြောင့် 'မည်သည့်' သည် အမေးနာမဝိသေသန ဖြစ်သည်။

- မောင်ရေခဲသည် 'မည့်သို့သော'ကျောင်းသား ဖြစ်သနည်း။

ဤဝါကျတွင် ရှိသော 'ကျောင်းသား' သည် နာမ်ဖြစ်သည်။ 'မည်သို့သော' ဟူသော ပုဒ်သည် မောင်ရေခဲ မည်သို့သော သူဖြစ်ကြောင်းကို မေးမြန်းသည့် သဘောဖြင့် ကျောင်းသား ဟူသော နာမ်ကို အထူးပြုသည်။
ထို့ကြောင့် 'မည်သို့သော' သည် အမေးနာမဝိသေသန ဖြစ်သည်။

> လေ့ကျင့်ခန်း

၁။ နာမဝိသေသနဆိုသည်မှာ အဘယ်နည်း။ ဝိသေသနနှင့် ဝိသေသျှ သဘောကို သာဓကဖြင့်
ရှင့်ပြပါ။
၂။ အောက်ပါဝါက အသီးသီးရှိ ဂုဏ်ရည်ပြနာမဝိသေသနများကို ဖော်ပြပါ။
- မောင်မောင်သည် ထွားကျိုင်းသော လူငယ်ဖြစ်သည်။
- ပျင်းရိသော ကျောင်းသားသည် စာမေးပွဲ ကျရှုံးတတ်သည်။
- မခင်သည် ဆင်းရဲသော မိန်းကလေးဖြစ်သော်လည်း ရိုးသားသည်။
- မဝိုင်းတွင် နက်မှောင် ဆံပင်နှင့် သွယ်တန်းသော နှာတံ ရှိသည်။
- မလှသည် သွက်လက်သော ကျောင်းသူဖြစ်သည်။
- မောင်ရေခဲသည် အားကစား၌ ထူးချွန်သော ကျောင်းသားဖြစ်သည်။
- မိုက်မဲသော ကျောင်းသား ကို ဆရာမက ဆုံးမသည်။
- ခါးသော အရသာကို ကျွန်တော်မကြိုက်သော်လည်း ချိုသော အရသာကို မူ ကြိုက်ပါသည်။
- ကျွန်တော်တို့၏ ကျောင်းသည် ဆိတ်ငြိမ်သော ရပ်ကွက်တွင်တည်ရှိ သည်။
- ကြံ့ခိုင်သော ကျောင်းသားသူငယ်များ ဖြစ်အောင် ကျွန်တော်တို့ ကြိုးစား ရပါမည်။
၃။ ဂုဏ်ရည်ပြနာမဝိသေသန ဆိုသည်မှာ အဘယ်နည်း။ ဂုဏ်ရည်ပြနာမဝိသေသန ပါသော
ဝါကျ(၃)ခုကို ရေးပါ။
၄။ အညွှန်းနာမဝိသေသန ဆိုသည်မှာ အဘယ်နည်း။ အညွှန်း နာမဝိသေသန ပါသော
ဝါကျ(၃)ခုကို ရေးပါ။
၅။ သင်္ချာနာမဝိသေသန ဆိုသည်မှာ အဘယ်နည်း။ သင်္ချာနာမဝိသေသန ပါသော ဝါကျ(၃)ခုကို
ရေးပါ။
၆။ အမေးနာမဝိသေသန ဆိုသည်မှာ အဘယ်နည်း။ အမေးနာမဝိသေသန ပါသော ဝါကျ(၃)ခုကို
ရေးပါ။
၇။ အောက်ပါ ဝါကျအသီးသီးရှိ နာမဝိသေသန များကို ထုတ်၍ ၄င်းတို့၏ အမျိုးအမည်ကို
ရေးပါ။
- မဝိုင်းသည် ယဉ်ကျေးသော ကျောင်းသူဖြစ်သည်။
- ကြက်ဟင်းခါးသီးတွင် ခါးသော အရသာ ရှိသည်။
- ဆား၌ ရေတွင် ပျော်ဝင်သော ဂုဏ်သတ္တိရှိသည်။
- ဤပုံပြင်သည် ကလေးတိုင်း နှစ်သက်သော ပုံပြင်ဖြစ်သည်။
- ထိုအရောင်ကို မကြိုက်လျှင် အခြားအရောင်ကို ရွေးပါ။
- ကျွန်တော်၏အိမ်တွင် ကြောင်သုံးကောင်နှင့် ခွေးတစ်ကောင် မွေးထားပါသည်။
- ကျွန်မမှာ ညီမနှစ်ယောက်ရှိပါသည်။
- ကျောင်းသားအားလုံး စာကြိုးစားကြသည်။
- မောင်ဇော်သည် မည်သို့သော ကျောင်းသားဖြစ်သနည်း။

---

# နာမဝိသေသန အဆင့်ခွဲခြားခြင်း

နာမဝိသေသနသည် နာမ်ကို အထူးပြုသည်။ အချို့နာမဝိသေသနတို့သည် နာမ်ကို အထူးပြုခြင်းဖြင့် နာမ်၏ ဂုဏ်ရည်အသွေး အနည်းအများကို ခွဲခြားပြသည်။ ထို့သို့ခွဲခြားပြရာ၌ အဆင့်(၃)ဆင့် ရှိသည်။ ၄င်းတို့မှာ -

- သာမန်အဆင့်
- သာလွန်အဆင့်
- အသာလွန်ဆုံးအဆင့်

တို့ဖြစ်ကြသည်။

## သာမန်အဆင့်

နာမ်ပုဒ် တစ်ခုခုကို အထူးပြုခြင်းဖြင့် ထိုနာမ်ပုဒ်တွင်ရှိသော ဂုဏ်ရည်အသွေးကို သာမန်မျှပြသော နာမဝိသေသနသည် 'သာမန်အဆင့်' ဖြစ်သည်။

> သာဓက

- ရဲရင့်သော၊ စစ်သူကြီး၊ ချွဲပျစ်သော၊ အရည်၊ လတ်ဆတ်သော၊ အသီးအနှံ၊ မွှေးသော၊ ပန်း
- ရဲရင့်သော၊ ချွဲပျစ်သော၊ လတ်ဆတ်သော၊ မွှေးသော

'ရဲရင့်သော' စစ်သူကြီး
ဤသာဓက၌ ပါဝင်သည့် 'ရဲရင့်သော' က စစ်သူကြီး၏ ရဲရင့်သည့် ဂုဏ်အရည်အသွေးကို သာမန်မျှ ဖော်ပြသည်။

'ချွဲပျစ်သော'အရည်

ဤသာဓက၌ ပါဝင်သည့် 'ချွဲပျစ်သော' က အရည်၏ ချွဲပျစ်သည့် ဂုဏ်အရည်အသွေးကို သာမန်မျှ ဖော်ပြသည်။

'လတ်ဆတ်သော' အသီးအနှံ

ဤသာဓက၌ ပါဝင်သည့် 'လတ်ဆတ်သော' က အသီးအနှံ၏ လတ်ဆတ်သည့် ဂုဏ်အရည်အသွေးကို သာမန်မျှ ဖော်ပြသည်။

'မွှေးသော'ပန်း

ဤသာဓက၌ ပါဝင်သည့် 'မွှေးသော' က ပန်း၏ မွှေးသည့် ဂုဏ်အရည်အသွေးကို သာမန်မျှ ဖော်ပြသည်။

## သာလွန်အဆင့်

ဂုဏ်အရည်အသွေးရှိသော နာမ်ပုဒ် နှစ်ခုတို့တွင် တစ်ခုသည် အခြားတစ်ခုထက် ဂုဏ်အရည်အသွေး သာလွန်ကြောင်း နှိုင်းယှဉ်ပြသော နာမဝိသေသနသည် 'သာလွန်အဆင့်' ဖြစ်သည်။

> သာဓက

- သာ၍ရဲရင့်သော စစ်သူကြီး၊ သာ၍ချွဲပျစ်သော အရည်၊ သာ၍လတ်ဆတ်သော အသီးအနှံ၊ သာ၍မွှေးသော ပန်း
- သာ၍ရဲရင့်သော၊ သာ၍ချွဲပျစ်သော၊ သာ၍လတ်ဆတ်သော၊ သာ၍မွှေးသော

'သာ၍ရဲရင့်သော' စစ်သူကြီး
၌ ပါဝင်သည့် စစ်သူကြီးသည် အခြား စစ်သူကြီးထက် ရဲရင့်သည့် ဂုဏ်အရည်အသွေး သာလွန်ကြောင်းကို 'သာ၍ရဲရင့်သော'ဟူသည့် နာမဝိသေသနက ပြသည်။

'သာ၍ချွဲပျစ်သော' အရည်
၌ ပါဝင်သော အရည်သည် အခြားအရည် တစ်မျိုးထက် ချွဲပျစ်သည့် ဂုဏ်အရည်အသွေး သာလွန်ကြောင်းကို 'သာ၍ချွဲပျစ်သော' ဟူသည့် နာမဝိသေသနက ပြသည်။

'သာ၍လတ်ဆတ်သော' အသီးအနှံ
၌ ပါဝင်သည့် အသီးအနှံသည် အခြား အသီးအနှံတစ်မျိုးထက် လတ်ဆတ်သည့် ဂုဏ်အရည်အသွေးသာလွန်ကြောင်းကို 'သာ၍လတ်ဆတ်သော' ဟူသည့် နာမဝိသေသန က ပြသည်။

'သာ၍မွှေးသော' ပန်း

၌ ပါဝင်သော ပန်းသည် အခြားပန်းတစ်မျိုးထက် မွှေးသည့် ဂုဏ်အရည်အသွေးသာလွန်ကြောင်းကို 'သာ၍မွှေးသော' ဟူသည့် နာမဝိသေသနက ပြသည်။

(ဤကဲ့သို့ အရာ တစ်ခု၏ ဂုဏ်အရည်အသွေးသည် အခြားအရာ တစ်ခု၏ ဂုဏ်အရည်အသွေးထက် သာလွန်ကြောင်းကို ပြသော နာမဝိသေသနသည် သာလွန်အဆင့် ဖြစ်သည်။)

## အသာလွန်ဆုံးအဆင့်

ဂုဏ်အရည်အသွေးရှိသော နာမ်ပုဒ် အားလုံးအနက်မှ နာမ်ပုဒ် တစ်ခု၏ ဂုဏ်အရည်အသွေးသည် အခြား နာမ်ပုဒ်အားလုံး၏ ဂုဏ်အရည်အသွေးထက် အသာလွန်ဆုံးဖြစ်ကြောင်းပြသည့် နာမဝိသေသနသည် 'အသာလွန်ဆုံးအဆင့်' ဖြစ်သည်။

> သာဓက

- အရဲရင့်ဆုံး စစ်သူကြီး၊ အချွဲပျစ်ဆုံး အရည်၊ အလတ်ဆတ်ဆုံး အသီးအနှံ၊ အမွှေးဆုံး ပန်း
အရဲရင့်ဆုံး၊ အချွဲပျစ်ဆုံး၊ အလတ်ဆတ်ဆုံး၊ အမွှေးဆုံး

'အရဲရင့်ဆုံး' စစ်သူကြီး
ဤသာဓက၌ ပါဝင်သော စစ်သူကြီးသည် စစ်သူကြီး အားလုံးအနက် ရဲရင့်သည့် ဂုဏ်အရည်အသွေး၌ အသာလွန်ဆုံး ဖြစ်ကြောင်းကို 'အရဲရင့်ဆုံး' ဟူသည့် နာမဝိသေသနက ပြသည်။

'အချွဲပျစ်ဆုံး' အရည်
ဤသာဓက၌ ပါဝင်သော အသီးအနှံသည် အသီးအနှံ အားလုံးအနက် ချွဲပျစ်သည့် ဂုဏ်အရည်အသွေး၌ အသာလွန်ဆုံး ဖြစ်ကြောင်းကို 'အချွဲပျစ်ဆုံး' ဟူသည့် နာမဝိသေသနက ပြသည်။

'အလတ်ဆတ်ဆုံး' အသီးအနှံ
ဤသာဓက၌ ပါဝင်သော အသီးအနှံသည် အသီးအနှံ အားလုံးအနက် လတ်ဆတ်သည့် ဂုဏ်အရည်အသွေး၌ အသာလွန်ဆုံးဖြစ်ကြောင်းကို 'အလတ်ဆတ်ဆုံး' ဟူသည့် နာမဝိသေသနက ပြသည်။

'အမွှေးဆုံး' ပန်း

ဤသာဓကတွင် ပါဝင်သည့် ပန်းသည် ပန်း အားလုံးအနက် မွှေးသည့် ဂုဏ်အရည်အသွေး၌ အသာလွန်ဆုံး ဖြစ်ကြောင်းကို 'အမွှေးဆုံး' ဟူသည့် နာမဝိသေသနက ပြသည်။

(ဤကဲ့သို့ အသာလွန်ဆုံးဂုဏ် အရည်အသွေး ရှိကြောင်းကို ပြသော နာမဝိသေသနသည် အသာလွန်ဆုံးအဆင့် ဖြစ်သည်။)

နာမဝိသေသန အဆင့် (၃)ဆင့်ကို သိသာ လွယ်စေရန် အောက်ပါအတိုင်း ဇယား ဖြင့်ပြထားသည်။

> နာမဝိသေသန အဆင့်ပြဇယား

သာမန်အဆင့် | သာလွန်အဆင့် | အသာလွန်ဆုံးအဆင့်
---|---|---
ရဲရင့်သော | သာ၍ရဲရင့်သော/ပို၍ရဲရင့်သော | အရဲရင့်ဆုံး
ချွဲပျစ်သော | သာ၍ချွဲပျစ်သော/ပို၍ချွဲပျစ်သော | အချွဲပျစ်ဆုံး
လတ်ဆတ်သော | သာ၍လတ်ဆတ်သော/ပို၍လတ်ဆတ်သော | အလတ်ဆတ်ဆုံး
မွှေးသော | သာ၍မွှေးသော/ပို၍မွှေးသော | အမွှေးဆုံး
ထူးချွန်သော | သာ၍ထူးချွန်သော/ပို၍ထူးချွန်သော ||  အထူးချွန်ဆုံး
ဖြူသော | သာ၍ဖြူသော/ပို၍ဖြူသော | အဖြူဆုံး
ကျော်စောသော | သာ၍ကျော်ဇောသော/ပို၍ကျော်ဇောသော | အကျော်စောဆုံး

> လေ့ကျင့်ခန်း

၁။ အောက်ပါနာမဝိသေသနအသီးသီးကို အဆင့်လိုက် အစုခွဲပြပါ။
လိမ္မာသော
ဝသော
ကြီးသော
ကောင်းသော
ပူသော
သာ၍ပူသော
အဖြူဆုံး
ဖြူသော
သာ၍ကောင်းသော
အဝဆုံး
အလိမ္မာဆုံး
အကြီးဆုံး
သာ၍ဖြူသော
သာ၍ဆိုးသော
အကောင်းဆုံး
သာ၍ကြီးသော
သာ၍ဝသော
အပူဆုံး
သာ၍လိမ္မာသော
အဆိုးဆုံး
ဆိုးသော
၂။ အောက်ပါ ကွက်လပ် အသီးသီး၌ လိုသော နာမဝိသေသနအဆင့်ကို ဖြည့်ပါ။
- လျင်မြန်သော  _____  _____   _____  _____
-
-
-
-
_____  _____
_____  _____
လှပသော
မြင့်သော
သာ၍အေးသော
_____  _____
_____  _____
သာ၍မြင့်သော
_____  _____
အနီးဆုံး
အလှဆုံး
_____  _____
၃။ အောက်ပါ နာမဝိသေသန တစ်ခုစီကို အသုံးပြု၍ ဝါကျဖွဲ့ပါ။
-
-
-
-
-
ထင်ရှားသော
ထူဆန်းသော
လှသော
အေးသော
ချိုသော
သာ၍ထင်ရှားသော
သာ၍ထူးဆန်းသော
သာ၍လှသော
ပို၍အေးသော
ပို၍ချိုသော
အထင်ရှားဆုံး
အထူးဆန်းဆုံး
အလှဆုံး
အအေးဆုံး
အချိုဆုံး

---

# ကြိယာဝိသေသန

ကြိယာကို အထူးပြုသော ပုဒ်ကို 'ကြိယာဝိသေသန'ဟု ခေါ်သည်။

ဤတွင် ဝိသေသန နှင့် ဝိသေသျ ဟူသော အသုံးကို နာမဝိသေသန အခန်း၌ တွေ့ခဲ့ကြပြီ။ ဝိသေသန ဆိုသည်မှာ အထူးပြုသော ပုဒ်ဖြစ်သည်။ ဝိသေသျ ဆိုသည်မှာ အထူးပြုခြင်းခံရသော ပုဒ်ဖြစ်သည်။

> သာဓက

- သူမြန်မြန် ပြေး သည်။
- နက်ဖြန် စောစော လာပါ။
- သူ မုန့်ဟင်းခါးကို အလွန် ကြိုက် သည်။
- သူ ထမင်းကို မြိန်ရှက်စွာ စားသည်။

(ဖော်ပြပါ သာဓက များတွင် -

- မြန်မြန် သည် ပြေး ဟူသော ကြိယာကို အထူးပြုသည်။ စောစောသည် လာ ဟူသော ကြိယာကို အထူးပြုသည်။ အလွန် သည် ကြိုက် ဟူသော ကြိယာ ကို အထူးပြုသည်။ မြိန်ရှက်စွာ သည် စားဟူသော ကြိယာကို အထူး ပြုသည်။ ထို့ကြောင့် မြန်မြန်၊ စောစော၊ အလွန်၊ မြိန်ရှက်စွာ တို့သည် ကြိယာဝိသေသနများ ဖြစ်ကြသည်။
- ပြေး ဟူသော ကြိယာသည် မြန်မြန် ၏ အထူးပြုခြင်းကို ခံရသည်။ လာ ဟူသော ကြိယာသည် စောစော၏ အထူးပြုခြင်းကို ခံရသည်။ ကြိုက် ဟူသော ကြိယာသည် အလွန် ၏ အထူးပြုခြင်းကို ခံရသည် စား ဟူသော ကြိယာသည် မြိန်ရှက်စွာ ၏အထူးပြုခြင်းကို ခံရသည်။

ထို့ကြောင့် ပြေး၊ လာ၊ ကြိုက်၊ စားတို့သည် ကြိယာဝိသေသျများဖြစ် ကြသည်။)

ကြိယာဝိသေသနသည် အနက်အဓိပ္ပာယ်အရ (၅)မျိုး ရှိသည်။ ၄င်းတို့ မှာ -

- အချိန်ပြကြိယာဝိသေသန
- အမူအရာပြကြိယာဝိသေသန
- အခြေအနေပြကြိယာဝိသေသန
- ပမာဏပြကြိယာဝိသေသန
- အမေးကြိယာကြိယာဝိသေသန

## အချိန်ပြကြိယာဝိသေသန

အချိန်ကာကို ပြခြင်းဖြင့် ကြိယာကို အထူးပြုသော ပုဒ်ကို 'အချိန်ပြကြိယာဝိသေသန'ဟု ခေါ်သည်။

> သာဓက

- စောစော၊ ကြာမြင့်စွာ၊ မကြာခဏ၊ ချက်ချင်း။

မောင်ထွေးသည် ကျောင်းသို့ စောစော သွားလေ့ရှိသည်။

ဤဝါကျ၌ စောစောက မောင်ထွေး ကျောင်းသွားလေ့ရှိသော အချိန်ကို ပြသည်။ စောစော ဟူသော ပုဒ်သည် မောင်ထွေး ကျောင်းသွားချိန်ကို ပြခြင်းဖြင့်  သွားဟူသော ကြိယာကို အထူးပြုသည်။ ထို့ကြောင့် စောစော သည် အချိန်ကို ပြသော အချိန်ပြကြိယာဝိသေသန ဖြစ်သည်။

## အမူအရာပြကြိယာဝိသေသန

ဆောင်ရွက်ပုံ အမူအရာကို ပြခြင်းဖြင့် ကြိယာကို အထူးပြုသော ပုဒ်ကို 'အမူအရာပြကြိယာဝိသေသန'ဟု ခေါ်သည်။

> သာဓက

- ရိုသေစွာ၊ လျင်မြန်စွာ၊ ကပိုကရို၊ ကချော်ကချွတ်၊ ပြုံးတုံးတုံး။

မောင်ထွေးသည် ဆရာကို ရိုသေစွာ ကန်တော့ သည်။

ဤဝါကျ၌ ရိုသေစွာ က မောင်ထွေးသည် ဆရာအား မည်သို့ ကန်တော့ ကြောင်းကို ပြသည်။ ရိုသေစွာ ဟူသော ပုဒ်သည် မောင်ထွေး၏ အမူအရာ ကို ခြင်းဖြင့် ကန်တော့ ဟူသော ကြိယာကို အထူးပြုသည်။ ထိုကြောင့် ရိုသေစွာ သည် အမူအရာကို ပြသော အမူအရာပြကြိယာဝိသေသန ဖြစ်သည်။

## အခြေအနေပြကြိယာဝိသေသန

အခြေအနေကို ပြခြင်းဖြင့် ကြိယာကို အထူးပြုသော ပုဒ်ကို 'အခြေအနေပြကြိယာဝိသေသန'ဟု ခေါ်သည်။

> သာဓက

- အသေအချာ၊ မချွတ်၊ ဧကန်၊ အမှန်၊ စင်စစ်၊ မုချ။

မောင်ထွေးသည် နေကြတ်ခြင်းကို အသေအချာ မြင် ရသည်။

ဤဝါကျ၌ အသေအချာ က နေကြတ်ခြင်းကို မောင်ထွေးမည်သို့ မြင်ရကြောင်း ပြသည်။ အသေအချာ ဟူသော ပုဒ်သည် မောင်ထွေး မြင်ရပုံ အခြေအနေကို ပြခြင်းဖြင့် မြင်ဟူသော ကြိယာကို အထူးပြုသည်။ ထို့ကြောင့် အသေအချာ သည် အခြေအနေကို ပြသော အခြေအနေပြကြိယာဝိသေသန ဖြစ်သည်။

## ပမာဏပြကြိယာဝိသေသန

မည်ရွှေ့မည်မျှ ပမာဏကို ပြခြင်းဖြင့် ကြိယာကို အထူးပြုသော 'ပမာဏပြကြိယာဝိသေသန'ဟု ခေါ်သည်။

> သာဓက

- အလွန်၊ နည်းနည်း၊ များစွာ၊ အဆမတန်။

မောင်ထွေးသည် ငှက်ပျောသီးကို အလွန်ကြိုက် သည်။

ဤဝါကျ၌ အလွန် က မောင်ထွေးသည် ငှက်ပျောသီးကို မည်မျှ ကြိုက်ကြောင်း ပြသည်။ အလွန် ဟူသော ပုဒ်သည် မောင်ထွေး ငှက်ပျောသီး မည်မျှ ကြိုက်ကြောင်း ကို ပြခြင်းဖြင့် ကြိုက် ဟူသော ကြိယာ ကို အထူးပြုသည်။ ထို့ကြောင့် အလွန် သည် ပမာဏကို ပြသော ပမာဏပြကြိယာဝိသေသန ဖြစ်သည်။

## အမေးကြိယာဝိသေသန

မေးမြန်းခြင်းဖြင့် ကြိယာကို အထူးပြုသော ပုဒ်ကို 'အမေးကြိယာဝိသေသန'ဟု ခေါ်သည်။

> သာဓက

- မည်မျှ၊ ဘယ်လို၊ ဘယ်လောက်၊ ဘယ်ပုံ။

မောင်ထွေးသည် စာကို မည်မျှ ကြိုးစား သနည်း။

ဤဝါကျ၌ မောင်ထွေး၏ စာကြိုးစားမှု အခြေအနေကို မေးမြန်းထားသော ဝါကျဖြစ်သည်။ မည်မျှ ဟူသော ပုဒ်သည် မောင်ထွေး၏ စာကြိုးစားမှု အခြေ အနေကို မေးမြန်းခြင်းဖြင့် ကြိုးစား ဟူသော ကြိယာကို အထူးပြုသည်။ ထို့ကြောင့် မည်မျှ သည် မေးမြန်းခြင်းသဘော သက်ရောက်သော အမေးကြိယာဝိသေသန ဖြစ်သည်။

> လေ့ကျင့်ခန်း

၁။ အောက်ပါ ဝါကျအသီးသီးရှိ ကြိယာဝိသေသနတို့ကိုထုတ်ပြပါ။
- သူသည် အခန်းထဲမှ တိတ်တဆိတ် ထွက်သွားသည်
- မိုးသားများ တရိပ်ရိပ် တက်လာသည်။
- လုပ်သားပြည်သူများသည် ရှေ့တန်းပြန်ရဲဘော်များကို လှိုက်လှိုက်လှဲလှဲ ကြိုဆိုကြသည်။
- အမေသည် သားကို ညင်သာစွာ ယပ်ခတ်ပေးသည်။
- မောင်ခိုင်သည် ကြက်သားဟင်းကို အလွန်ကြိုက်သည်။
- ယနေ့မိုး သည်းထန်စွာ ရွာသည်။
- မဝိုင်းသည် ကျောင်းနောက်ကျမည် စိုးသောကြောင့် ကပျာကယာ ပြေး သည်။
- နိုင်ငံတော် အလံကို ညီညီညာညာ အလေးပြုကြသည်။
- မနက်ဖြန် ဆက်ဆက်လာပါ။
- အမေသည် အိပ်ရာမှ စောစောထ၍ ဈေးသို့ မြန်မြန် သွားပြီးလျှင် နံနက်စာကို
ကတိုက်ကရိုက် ချက်သည်။
၂။ အောက်ပါ ဝါကျများရှိ မျဉ်းသားထားသော ကြိယာဝိသေသန အသီးသီး ၏ အမျိုးအမည်ကို
ရေးပါ။
- မောင်ထွေးသည် ကျောင်းသို့ စောစော သွားသည်။
- မဝိုင်းသည် ငြိမ်သက်စွာ ထိုင်နေသည်။
- စာကြိုးစားလျှင် စာမေးပွဲ ဧကန် အောင်မည်။
- မောင်အောင်ခိုင်သည် ငါးဟင်းကို အလွန် ကြိုက်သည်။
- ဤစာအုပ် ဘယ်လောက် ပေးရ သနည်း။
၃။ အောက်ပါ ကြိယာဝိသေသနများကို အမျိုးအမည်အလိုက် အစုခွဲပြပါ။
ဖြည်းညင်းစွာ၊ ချက်ချင်း၊ မည်မျှ၊ ကချော်ကချွတ်၊ တိတ်တိတ်ဆိတ်ဆိတ်၊
မြန်မြန်၊ မကြာခဏ၊ တိတ်ဆိတ်စွာ၊ ပြုံးတုံးတုံး၊ တစုတဝေး၊ ဘယ်လို၊ တရကြမ်း၊
အလောတကြီး၊ မကြာမီ၊ အလုံအလောက်၊ ဘယ်လောက်၊ မုချ။
၄။ အောက်ပါ ကြိယာဝိသေသန အသီးသီးကို အသုံးပြု၍ ဝါကျတစ်ခုစီ ဖွဲ့ပါ။
လျင်မြန်စွာ၊ ပျော်ပျော်ရွှင်ရွှင်၊ အသေအချာ၊ တဖြောက်ဖြောက်၊ အလန့်တကြား။

---

# ဝိဘတ်

နာမ်၊ နာမ်စားတို့၏ နောက်၌တည်၍ ၄င်းတို့သည် ကတ္တားဖြစ်သည်၊ ကံဖြစ်သည် စသည်ကို လည်းကောင်း၊ ကြိယာ၏နောက်၌တည်၍ ၄င်းကြိယာ၏ ကာလအမျိုးအစားကို လည်းကောင်း ဝေဖန်ပိုင်းခြားပြသော စကားလုံးကို ဝိဘတ်ဟု ခေါ်သည်။

ဝိဘတ် (၂)မျိုး ရှိသည်။ ၄င်းတို့မှာ -

- နာမ်ဝိဘတ်
- ကြိယာဝိဘတ်

တို့ဖြစ်ကြသည်။

## နာမ်ဝိဘတ်

နာမ်၊ နာမ်စားတို့၏ နောက်၌တည်၍ ၄င်းတို့သည် ကတ္တားဖြစ်သည်၊ ကံဖြစ်သည် စသည် ဝေဖန်ပိုင်းခြားပြသော စကားလုံးကို နာမ်ဝိဘတ်ဟု ခေါ်သည်။

နာမ်ဝိဘတ်ကို အနက်အဓိပ္ပာယ် အရ (၁၇)မျိုးခွဲသည်။

- ကတ္တားဝိဘတ် (သည်၊ က၊ မှာ)
- ကံဝိဘတ် (ကို)
- ထွက်ခွါရာပြဝိဘတ် (မှ၊ က)
- ရှေးရှုရာပြဝိဘတ် (သို့)
- ဆိုက်ရောက်ရာပြဝိဘတ် (သို့၊ ထိ၊ အထိ၊ ထိအောင်၊ တိုင်အောင်)
- အသုံးခံပြဝိဘတ် (ဖြင့်၊ နှင့်)
- အကြောင်းပြဝိဘတ် (ကြောင့်၊ ဖြင့်)
- လက်ခံပြဝိဘတ် (အား)
- နေရာပြဝိဘတ် (၌၊ မှာ၊ တွင်၊ ဝယ်၊ က)
- အချိန်ပြဝိဘတ် (၌၊ မှာ၊ တွင်၊ ဝယ်၊ က)
- ပိုင်ဆိုင်ခြင်းပြဝိဘတ် (၏)
- လိုက်လျောပြဝိဘတ် (အလိုက်၊ အရ၊ အတိုင်း၊ အလျောက်၊ အားလျော်စွာ)
- ယှဉ်တွဲပြဝိဘတ် (နှင့်၊ နှင့်အတူ၊ နှင့်အညီ၊ နှင့်အမျှ)
- ခွဲထုတ်ရာပြဝိဘတ် (တွင်၊ အနက်၊ အထဲမှ၊ အထဲမှာ)
- ရည်စူချက်ပြဝိဘတ် (ငှာ၊ အလို့ငှာ၊ ဖို့၊ အဖို့၊ အတွက်)
- နေရာဆက်တိုက်ပြဝိဘတ် (တိုင်တိုင်၊ တိုင်အောင်)
- အချိန်ဆက်တိုက်ပြဝိဘတ် (တိုင်တိုင်၊ တိုင်အောင်၊ ပတ်လုံး၊ လုံးလုံး)

(အဆိုပါနာမ် ဝိဘတ်(၁၇)မျိုးတို့ အနက် နာမ်ဝိဘတ် အမှတ်စဉ် (က)မှ (ဋ)အထိကို ဤအတွဲ(၁)၊ အခန်း(၂)၌ ဖော်ပြမည်။ ကျန်သော နာမ်ဝိဘတ် အမှတ်စဉ် (ဌ)မှ (ထ) အထိကိုမူ အတွဲ(၁)၊ အခန်း(၃)၌ ဆက်လက် ဖော်ပြ မည်။)

## ကတ္တားဝိဘတ်

ပြုသူ၊ ဖြစ်သူ၊ ရှိသူဖြစ်ကြောင်းကို ပြသော ဝိဘတ်သည် ကတ္တားဝိဘတ် ဖြစ်သည်။

- သဘာပတိကြီး'က' မိန့်ခွန်း ပြောသည်။

ဤဝါကျ၌ သဘာပတိကြီးသည် မိန့်ခွန်းပြောသူ ဖြစ်သည်။
သဘာပတိကြီးသည် မိန့်ခွန်းပြောသူ ဖြစ်ကြောင်းကို သဘာပတိကြီးဟူသော နာမ်နောက်ရှိ 'က' ဝိဘတ်က ပြသည်။
ထို့ကြောင့် 'က' ဝိဘတ်သည် ပြုသူကို ပြသော ကတ္တားဝိဘတ် ဖြစ်သည်။

- ဦးဘ'မှာ' စံပြလုပ်သာကြီး ဖြစ်သည်။

ဤဝါကျ၌ စံပြလုပ်သားကြီးဖြစ်သူမှာ ဦးဘဖြစ်သည်။
ဦးဘသည် စံပြလုပ်သားကြီးဖြစ်ကြောင်းကို ဦးဘဟူသော နာမ်နောက်ရှိ 'မှာ' ဝိဘတ်က ပြသည်။
ထို့ကြောင့် 'မှာ' ဝိဘတ်သည် ဖြစ်သူကို ပြသော ကတ္တားဝိဘတ် ဖြစ်သည်။

- မောင်မျိုးမြင့်'သည်' စာကြည့်ခန်းထဲ၌ ရှိသည်။

ဤဝါကျ၌ စာကြည့်ခန်းထဲ၌ ရှိသူမှာ မောင်မျိုးမြင့် ဖြစ်သည်။
မောင်မျိုးမြင့်သည် စာကြည့်ခန်းထဲ၌ရှိကြောင်းကို မောင်မျိုးမြင့် ဟူသော နာမ်နောက်ရှိ 'သည်' ဝိဘတ်က ပြသည်။
ထို့ကြောင့် 'သည်' ဝိဘတ်သည် ရှိသူကို ပြသော ကတ္တားဝိဘတ် ဖြစ်သည်။

## ကံဝိဘတ်

အပြုခံရသူ ဖြစ်ကြောင်းကို ပြသော ဝိဘတ်သည် ကံဝိဘတ် ဖြစ်သည်။

- ဆရာက မောင်မျိုးမြင့်'ကို' ချီးမွမ်းသည်။

ဤဝါကျ၌ အချီးမွမ်းခံရသူမှာ မောင်မျိုးမြင့် ဖြစ်သည်။
မောင်မျိုးမြင့် အချီးမွမ်းခံရသူ ဖြစ်ကြောင်းကို မောင်မျိုးမြင့် ဟူသော နာမ်နောက်ရှိ 'ကို' ဝိဘတ်က ပြသည်။
ထို့ကြောင့် 'ကို' ဝိဘတ်သည် အပြုခံရသူ 'ကို' ပြသော ကံဝိဘတ် ဖြစ်သည်။

## ထွက်ခွာရာပြဝိဘတ်

ထွက်ခွာရာနေရာဖြစ်ကြောင်းကို ပြသော ဝိဘတ်သည် ထွက်ခွာရာပြ ဝိဘတ် ဖြစ်သည်။

- မောင်မျိုးမြင့်သည် မန္တလေး'မှ' ပြန်လာသည်။

ဤဝါကျ၌ မောင်မျိုးမြင့် ထွက်ခွာရာနေရာမှာ မန္တလေး ဖြစ်သည်။
မန္တလေးသည် မောင်မျိုးမြင့် ထွက်ခွာရာနေရာ ဖြစ်ကြောင်းကို မန္တလေး ဟူသော နာမ်နောက်ရှိ 'မှ' ဝိဘတ်က ပြသည်။
ထို့ကြောင့် 'မှ' ဝိဘတ်သည် ထွက်ခွာရာပြဝိဘတ် ဖြစ်သည်။

- မောင်မျိုးမြင့်သည် မန္တလေး'က' ပြန်လာသည်။

ဤဝါကျ၌ မောင်မျိုးမြင့် ထွက်ခွာရာနေရာမှာ မန္တလေး ဖြစ်သည်။
မန္တလေးသည် မောင်မျိုးမြင့် ထွက်ခွာရာနေရာ ဖြစ်ကြောင်းကို မန္တလေး ဟူသော နာမ်နောက်ရှိ 'က' ဝိဘတ်က ပြသည်။
ထို့ကြောင့် 'က' ဝိဘတ်သည် ထွက်ခွာရာပြဝိဘတ် ဖြစ်သည်။

## ရှေးရှုရာပြဝိဘတ်

ရှေးရှုရာနေရာ ဖြစ်ကြောင်းကို ပြသော ဝိဘတ်သည် ရှေးရှုရာပြဝိဘတ် ဖြစ်သည်။

- မောင်မျိုးမြင့်သည် ကျောင်း'သို့' သွားသည်။

ဤဝါကျ၌ မောင်မျိုးမြင့် ရှေးရှုသွားသော နေရာမှာ ကျောင်း ဖြစ်သည်။
ကျောင်းသားသည် မောင်မျိုးမြင့် ရှေးရှုသွားသော နေရာဖြစ်ကြောင်းကို ကျောင်းဟူသော နာမ်နောက်ရှိ 'သို့' ဝိဘတ်က ပြသည်။
ထို့ကြောင့် 'သို့' ဝိဘတ်သည် ရှေးရှုရာပြဝိဘတ် ဖြစ်သည်။

## ဆိုက်ရောက်ရာပြဝိဘတ်

ဆိုက်ရောက်ရာ နေရာနှင့် အချိန်ကို ပြသော ဝိဘတ်သည် ဆိုက်ရောက်ရာပြဝိဘတ် ဖြစ်သည်။

- မောင်မျိုးမြင့်သည် ညနေ (၅)နာရီတွင် အိမ်'သို့' ပြန်ရောက်သည်။

ဤဝါကျ၌ မောင်မျိုးမြင့် ပြန်ရောက်သော နေရာမှာ အိမ် ဖြစ်သည်။
အိမ်သည် မောင်မျိုးမြင့် ရောက်ရှိရာ နေရာ ဖြစ်ကြောင်းကို အိမ် ဟူသော နာမ်နောက်ရှိ 'သို့' ဝိဘတ်က ပြသည်။
ထို့ကြောင့် 'သို့' သည် ဆိုက်ရောက်ရာပြဝိဘတ် ဖြစ်သည်။

- မောင်မျိုးမြင့်သည် ည(၇)နာရီမှ ည(၁၂)နာရီ'အထိ' စာဖတ်သည်။

ဤဝါကျ၌ မောင်မျိုးမြင့် မည့်သည့် အချိန်ထိ စာဖတ်ကြောင်းကို ဖော်ပြထားသည်။
မောင်မျိုးမြင့် ည(၁၂)နာရီ တိုင်အောင် စာဖတ်လေ့ရှိကြောင်း ကို (၁၂)နာရီ ဟူသော နာမ်နောက်ရှိ 'အထိ' ဝိဘတ်ကပြသည်။
ထို့ကြောင့် 'အထိ' သည် ဆိုက်ရောက်ပြဝိဘတ် ဖြစ်သည်။

## အသုံးခံပြဝိဘတ်

အသုံးပြုခံရသောအရာ ဖြစ်ကြောင်းကို ပြသော ဝိဘတ်သည် အသုံးခံပြဝိဘတ် ဖြစ်သည်။

မောင်မျိုးမြင့်သည် ခွေးကို တုတ်'ဖြင့်' ရိုက်သည်။

ဤဝါကျ၌ တုတ် သည် ခွေးကို ရိုက်ရာ၌ အသုံးပြုသော အရာဖြစ်သည်။
တုတ် သည် မောင်မျိုးမြင့် အသုံးပြုခံရသော အရာဖြစ်ကြောင်းကို တုတ် ဟူသော နာမ်နောက်ရှိ 'ဖြင့်' ဝိဘတ်က ပြသည်။
ထို့ကြောင့် 'ဖြင့်' ဝိဘတ်သည် အသုံးပြုခံရသောအရာကို ပြသော အသုံးခံပြဝိဘတ် ဖြစ်သည်။

မောင်မျိုးမြင့်သည် ခွေးကို တုတ်'နှင့်' ရိုက်သည်။

ဤဝါကျ၌ တုတ် သည် ခွေးကို ရိုက်ရာ၌ အသုံးပြုသော အရာ ဖြစ်သည်။
တုတ် သည် မောင်မျိုးမြင့် အသုံးပြုခံရသော အရာဖြစ်ကြောင်းကို တုတ် ဟူသော နာမ်နောက်ရှိ 'နှင့်' ဝိဘတ်က ပြသည်။
ထို့ကြောင့် 'နှင့်' ဝိဘတ်သည် အသုံးပြုခံရသော အရာကိုပြသော အသုံးခံပြဝိဘတ် ဖြစ်သည်။

> မှတ်ချက်

- 'နှင့်' ကို အသုံးခံပြ ဝိဘတ်အဖြစ် အသုံးပြုရာ၌ ကြိယာနှင့် ကပ်လျက် ထားရသည်။

## အကြောင်းပြဝိဘတ်

တစ်စုံတစ်ရာ ဖြစ်ပျက်ရသည့် အကြောင်းရင်းကို ပြသော ဝိဘတ်သည် အကြောင်းပြဝိဘတ် ဖြစ်သည်။

စပါးပင်တို့သည် ပိုး'ကြောင့်' ပျက်၏။

ဤဝါကျ၌ စပါးပင်ပျက်ရသည့် အကြောင်းရင်းကို ဖော်ပြထားသည်။ စပါးပင်တို့ ပျက်ရသည့် အကြောင်းရင်းမှာ ပိုး ဖြစ်သည်။
ပိုး သည် စပါးပင်တို့ ပျက်ရသည့် အကြောင်းရင်း ဖြစ်သည်ကို ယင်း ပိုး ဟူသော နာမ်နောက်ရှိ 'ကြောင့်' ဝိဘတ်က ပြသည်။
သို့ဖြစ်၍ 'ကြောင့်'သည် အကြောင်းပြဝိဘတ် ဖြစ်သည်။

## လက်ခံပြဝိဘတ်

လက်ခံသူ ဖြစ်ကြောင်းကို ပြသော ဝိဘတ်သည် လက်ခံပြဝိဘတ် ဖြစ်သည်။

မောင်မျိုးမြင့်သည် စာအုပ်ကို ဆရာ'အား' ပေးသည်။

ဤဝါကျ၌ မောင်မျိုးမြင့် ပေးသော စာအုပ်ကို လက်ခံသူမှာ ဆရာ ဖြစ် သည်။
ဆရာသည် စာအုပ်လက်ခံသူဖြစ်ကြောင်းကို ဆရာ ဟူသော နာမ် နောက်ရှိ 'အား' ဝိဘတ်က ပြသည်။
ထို့ကြောင့် 'အား' ဝိဘတ်သည် လက်ခံသူကို ပြသော လက်ခံပြဝိဘတ် ဖြစ်သည်။

## နေရာပြဝိဘတ်

တည်ရှိရာ နေရာ ဖြစ်ကြောင်းကို ပြသော ဝိဘတ်သည် နေရာပြဝိဘတ် ဖြစ်သည်။

မောင်မျိုးမြင့်၏ နေအိမ်သည်ရန်ကုန်မြို့'၌' ရှိသည်။

ဤဝါကျ၌ မောင်မျိုးမြင့်၏အိမ် တည်ရှိသော နေရာမှာ ရန်ကုန်မြို့ ဖြစ်သည်။
ရန်ကုန်မြို့သည် မောင်မျိုးမြင့်၏အိမ် တည်ရှိသောနေရာဖြစ်ကြောင်း ကို ရန်ကုန်မြို့ ဟူသော နာမ်နောက်ရှိ '၌' ဝိဘတ်က ပြသည်။ ထို့ကြောင့် ၌ ဝိဘတ်သည် နေရာပြဝိဘတ် ဖြစ်သည်။

## အချိန်ပြဝိဘတ်

အချိန်ကို ပြသော ဝိဘတ်သည် အချိန်ပြ ဝိဘတ် ဖြစ်သည်။

သစ်ရွက်များသည် တပေါင်းလ'၌' ကြွေသည်။

ဤဝါကျ၌ သစ်ရွက်များကြွေချိန်မှာ တပေါင်းလ ဖြစ်သည်။
တပေါင်းလသည် သစ်ရွက်ကြွေချိန် ဖြစ်ကြောင်းကို တပေါင်းလ ဟူသော နာမ်နောက်ရှိ '၌' ဝိဘတ်က ပြသည်။
ထို့ကြောင့် '၌' ဝိဘတ်သည် အချိန်ပြဝိဘတ် ဖြစ်သည်။

## ပိုင်ဆိုင်ခြင်းပြဝိဘတ်

ပိုင်ဆိုင်ခြင်းကို ပြသော ဝိဘတ်သည် ပိုင်ဆိုင်ခြင်းပြဝိဘတ် ဖြစ်သည်။

ဤစက်ဘီးသည် မောင်မျိုးမြင့်'၏' စက်ဘီးဖြစ်သည်။

ဤဝါကျ၌ စက်ဘီးသည် မောင်မျိုးမြင့် ပိုင်ဆိုင်သော အရာ ဖြစ်သည်။
စက်ဘီးသည် မောင်မျိုးမြင့် ပိုင်ဆိုင်သော အရာ ဖြစ်ကြောင်းကို မောင်မျိုးမြင့် ဟူသော နာမ်နောက်ရှိ '၏' ဝိဘတ်က ပြသည်။
ထို့ကြောင့် '၏' ဝိဘတ်သည် ပိုင်ခြင်းပြဝိဘတ် ဖြစ်သည်။

## ကြိယာဝိဘတ်

ကြိယာ၏ နောက်၌တည်၍ ၄င်းကြိယာ၏ ကာလနှင့် အမျိုးအစား ကို ဝေဖန် ပိုင်းခြား ပြသော စကားလုံးကို ကြိယာဝိဘတ်ဟု ခေါ်သည်။

ကြိယာဝိဘတ် (၂) မျိုး ရှိသည်။ ၄င်းတို့မှာ-

- ကာလပြ ကြိယာဝိဘတ်
- အမျိုးအစားပြ ကြိယာ ဝိဘတ်

တို့ဖြစ်ကြသည်။

(ကာလပြ ကြိယာ ဝိဘတ်ကို ဤအတွဲ (၁)၊ အခန်း(၂)၌ ဖော်ပြမည်။ အမျိုး အစားပြ ကြိယာ ဝိဘတ်ကိုမူ အတွဲ(၁)၊ အခန်း (၃)၌ ဆက်လက် ဖော်ပြမည်။

## ကာလပြကြိယာဝိဘတ်

ကြိယာ၏ ပြုခြင်း၊ ဖြစ်ခြင်း၊ ရှိခြင်းနှင့် စပ်ဆိုင်သည့် အချိန်ကို ဖော်ပြသော ဝိဘတ်ကို ကာလပြ ကြိယာဝိဘတ်ဟု ခေါ်သည်။

ကာလပြ ကြိယာဝိဘတ်ကို (၃)မျိုးခွဲသည်။ ၄င်းတို့မှာ-

- ပစ္စုပ္ပန်ပြ ကြိယာဝိဘတ်
- အတိတ်ကာလပြ ကြိယာဝိဘတ်
- အနာဂတ် ကာလပြ ကြိယာဝိဘတ်

တို့ဖြစ်ကြသည်။

### ပစ္စုပ္ပုန် ကာလပြ ကြိယာဝိဘတ်

ကြိယာ၏ ပြုဆဲ၊ ဖြစ်ဆဲ၊ ရှိဆဲ ကာလကို ဖော်ပြသော ဝိဘတ်ကို ပစ္စုပ္ပန်ကာလပြ ကြိယာဝိဘတ်ဟု ခေါ်သည်။

> သာဓက

- သည်၊ ၏၊ ပြီ။ နွေရာသီ ရောက် ပြီ။ ဥသြတွန်သံများကို ကြားရ သည်/၏ ။

### အတိတ်ကာလပြ ကြိယာဝိဘတ်

ကြိယာ၏ ပြုပြီး၊ ဖြစ်ပြီး၊ ရှိပြီး ကာလကို ဖော်ပြသော ဝိဘတ်ကို အတိတ် ကာလပြကြိယာ ဝိဘတ်ဟု ခေါ်သည်။

> သာဓက

- သည်၊ ၏၊ ပြီ။ ဝန်ကြီး ပဒေသရာဇာသည် သံလျင်မြို့၌ ကွယ်လွန် သည်/၏/ပြီ။

### အနာဂတ်ကာလပြ ကြိယာ ဝိဘတ်

ကြိယာ၏ ပြုလတ္တံ့၊ ဖြစ်လတ္တံ့၊ ရှိလတ္တံ့ ကာလကို ဖော်ပြသော ဝိဘတ်ကို အနာဂတ် ကာလပြ ကြိယာဝိဘတ်ဟု ခေါ်သည်။

> သာဓက

- မည်၊ လိမ့်မည်၊ အံ့၊ လတ္တံ့။

အများအကျိုးဆောင်လျှင် ကိုယ်အကျိုးအောင် 'မည်/လိမ့်မည်/အံ့/လတ္တံ့'။

> လေ့ကျင့်ခန်း
၁။ ဝိဘတ်ဆိုသည်မှာ အဘယ်နည်း။ ဝိဘတ်(၅)ခုကို ရေးပါ။
၂။ ကတ္တားဝိဘတ်ဆိုသည်မှာ အဘယ်နည်း။ ကတ္တားဝိဘတ်များကို ရေးပါ။
၃။ ကံဝိဘတ်ဆိုသည်မှာ အဘယ်နည်း။ ကံဝိဘတ်များကို ရေးပါ။
၄။ လက်ခံပြဝိဘတ်ဆိုသည်မှာ အဘယ်နည်း။ လက်ခံပြဝိဘတ်များကို ရေးပါ။
၅။ အသုံးခံပြဝိဘတ်ဆိုသည်မှာ အဘယ်နည်း။ အသုံးခံပြဝိဘတ်များကို ရေးပါ။
၆။ ထွက်ခွာရာပြဝိဘတ်ဆိုသည်မှာ အဘယ်နည်း။ ထွက်ခွာရာပြ ဝိဘတ်များကို ရေးပါ။
၇။ ရှေးရှုရာပြဝိဘတ်ဆိုသည်မှာ အဘယ်နည်း။ ရှေးရှုရာပြ ဝိဘတ်ကို ရေးပါ။
၈။ နေရာပြဝိဘတ်ဆိုသည်မှာ အဘယ်နည်း။ နေရာပြဝိဘတ်များကို ရေးပါ။
၉။ အချိန်ပြဝိဘတ်ဆိုသည်မှာ အဘယ်နည်း။ အချိန်ပြဝိဘတ်များကို ရေးပါ။
၁၀။ ဝါကျနှင့် ယှဉ်တွဲ ဖော်ပြထားသည့် ဝိဘတ်များမှ ဆီလျော်သော ဝိဘတ် ကို
ရွေး၍ကွက်လပ်တွင် ဖြည့်ပါ။
- ကျောင်းအုပ်ဆရာကြီး  _____  မိန့်ခွန်းပြောသည်။ (က/မှ)
- ဆရာသည် ကျောင်းသားများ  _____  ဆုံးမသည်။ (အား/ကို)
- အစီအစဉ်တစ်အရ သဘာပတိကြီး  _____  အဖွင့်မိန့်ခွန်းပြောကြား ရန် ပန်ကြားပါသည်။
(အား/က)
- သူသည် မောင်ဘ  _____  တုတ်ဖြင့် ရိုက်သည်။ (အား/ကို)
၁၁။ အောက်ပါဝိဘတ်တစ်ခုစီကို အသုံးပြု၍ ဝါကျဖွဲ့ပါ။
မှ၊ က၊ အား၊ ကို၊ ဖြင့်၊ ၏၊ ၌၊ မှာ။
၁၂။ အောက်ပါ ဝါကျများရှိ မျဉ်းသားထားသော နာမ်ဝိဘတ် အသီးသီး၏ အမျိုးအမည်ကို ရေးပါ။
- မောင်လှသည် ကျောင်းသားဖြစ်သည်။
- မဝိုင်းသည် အိမ်မှ ကျောင်းသို့ သွားသည်။
- မောင်မြင့်က ခွေးကို တုတ်ဖြင့် ရိုက်သည်။
- တနင်္လာနေ့တွင် ကျောင်း၌ သန့်ရှင်းရေး လုပ်ကြမည်။
- ဤမေးခွန်းကို မဖြေတတ်လျှင် ဆရာအား မေးရန် ဝန်မလေးပါနှင့်။
၁၃။ အောက်ပါ ဝါကျများရှိ မျဉ်းသားထားသော ကြိယာ ဝိဘတ်အသီးသီး၏ အမျိုးအမည်ကို
ရေးပါ။
- စင်ရော်ငှက်ငယ်များသည် လေ၌ ပျံဝဲနေကြသည်။
- သူမန္တလေးမှ မနေ့က ပြန်ရောက်ပြီ။
- မနေ့က မိုးသည်းထန်စွာ ရွာ၏။
- ကျောင်းသားအားလုံးက ဆရာမကို ချစ်ကြ၏။
- ပုပ္ပားတောင်သည် ရှေးအခါက မီးတောင်ဖြစ်ခဲ့ဖူးသည်။
- အမေသည် သားကြီးဖို့ သရက်သီး ဝယ်လာသည်။
- ကျွန်တော်အိမ်၌ လာမည့် တနင်္ဂနွေနေ့တွင် အလှူလုပ်မည်။
- ဦးဖိုးထူးသည် ပထမ ကမ္ဘာ့စစ်အတွင်းက မန္တလေးမြို့၌ ကျောင်းအုပ်ကြီး ဖြစ်သည်။
- ကျွန်မ၏ အဘိုးသည် ယနေ့ အသက်(၈၀)ပြည့်ပြီ။
- ကျွန်တော် မနက်ဖြန် ဆက်ဆက် လာပါမည်။

---

# သမ္ဗန္ဓ

ပုဒ်အချင်းချင်းကို ဖြစ်စေ၊ ဝါကျအချင်းချင်းကို ဖြစ်စေ၊ အဓိပ္ပာယ် အချင်းချင်းကို ဖြစ်စေ ဆက်စပ်ပေးသော စကားလုံးကို သမ္ဗန္ဓဟု ခေါ်သည်။

သမ္ဗန္ဓ (၃)မျိုး ရှိသည်။ ၄င်းတို့မှာ-

- ပုဒ်ဆက်သမ္ဗန္ဓ
- ဝါကျဆက်သမ္ဗန္ဓ
- အဓိပ္ပာယ်သမ္ဗန္ဓ

တို့ဖြစ်ကြသည်။

## ပုဒ်ဆက်သမ္ဗန္ဓ

ပုဒ်အချင်းချင်းဆက်စပ်ပေးသော စကားလုံးကို ပုဒ်ဆက်သမ္ဗန္ဓဟု ခေါ်သည်။

> သာဓက

နှင့်၊ သို့မဟုတ်၊ ရော၊ ဖြစ်စေ

မောင်ပု'နှင့်' မစု တို့သည် သူငယ်များဖြစ်ကြသည်။

ဤဝါကျတွင် မောင်ပု၊ မစု တို့သည် နာမ်ပုဒ်များ ဖြစ်ကြသည် အဆိုပါ နာမ်ပုဒ်(၂)ခုကို 'နှင့်' ဟူသော သမ္ဗန္ဓက ဆက်စပ်ပေးသည်။
ထို့ကြောင့် 'နှင့်' သည် ပုဒ်အချင်းချင်း ဆက်စပ်ပေးသော ပုဒ်ဆက်သမ္ဗန္ဓ ဖြစ်သည်။

နှင်းဆီပန်း၊ 'သို့မဟုတ်' စံပယ်ပန်းကို ဝယ်ခဲ့ပါ။

ဤဝါကျတွင် နှင်းဆီပန်း၊ စံပယ်ပန်း တို့သည် နာမ်ပုဒ် များဖြစ်ကြသည်။
အဆိုပါနာမ်ပုဒ်(၂)ခုကို 'သို့မဟုတ်' ဟူသော သမ္ဗန္ဓက ဆက်စပ်ပေးသည်။
ထို့ကြောင့် 'သို့မဟုတ်'သည် ပုဒ်အချင်းချင်း ဆက်စပ်ပေးသော ပုဒ်ဆက်သမ္ဗန္ဓ ဖြစ်သည်။

မင်း'ရော' ငါရော သွားကြမည်။

ဤဝါကျ၌ မင်း၊ ငါ တို့သည် နာမ်စားများ ဖြစ်ကြသည်။
အဆိုပါ နာမ်စား (၂)ခုကို 'ရော' ဟူသောစကားလုံးနှစ်ခုက ဆက်စပ်ပေးသည်။
ထို့ကြောင့် 'ရော' သည် ပုဒ်အချင်းချင်းကို ဆက်စပ်ပေးသော ပုဒ်ဆက်သမ္ဗန္ဓ ဖြစ်သည်။

## ဝါကျဆက်သမ္ဗန္ဓ

ဝါကျအချင်းချင်းကို ဆက်စပ်ပေးသော စကားလုံးကို ဝါကျဆက် သမ္ဗန္ဓဟု ခေါ်သည်။

> သာဓက

- သောကြောင့်၊ သောအခါ၊ သာမက၊ လည်း၊ သော်လည်း၊ ၍၊ ကတည်းက၊ လျှင်

မောင်ပုသည် စာကြိုးစားသည်။
မောင်ပုသည် စာမေးပွဲအောင်သည်။
မောင်ပုသည် စာကြိုးစားသောကြောင့် စာမေးပွဲအောင်သည်။

ပထမဝါကျနှင့် ဒုတိယ ဝါကျတို့သည် သီးခြားဝါကျများ ဖြစ်ကြသည်။
ထိုဝါကျ(၂)ခုကို 'သောကြောင့်' ဟူသော သမ္ဗ္ဓန္ဓဖြင့် ဆက်စပ်နိုင်သည်။ ထိုအခါ တတိယဝါကျဖြစ်လာသည်။
သို့ဖြစ်၍ 'သောကြောင့်' သည် ဝါကျအချင်းချင်းကို ဆက်စပ်ပေးသော ဝါကျဆက်သမ္ဗန္ဓ ဖြစ်သည်။

နွေရာသီ၌ ကျောင်းပိတ်သည်။
မောင်ပုသည် စက်ရုံ၌ လုပ်အားပေးမည်။
နွေရာသီ၌ ကျောင်းပိတ်သောအခါ မောင်ပုသည် စက်ရုံ၌ လုပ်အားပေးမည်။

ပထမဝါကျနှင့် ဒုတိယ ဝါကျတို့သည် သီးခြားဝါကျများ ဖြစ်ကြသည်။
ထိုဝါကျ(၂)ကို 'သောအခါ' ဟူသော သမ္ဗန္ဓဖြင့် ဆက်စပ်နိုင်သည်။ ထိုအခါ တတိယဝါကျဖြစ်လာသည်။
သို့ဖြစ်၍ 'သောအခါ' သည် ဝါကျအချင်းချင်းကို ဆက်စပ်ပေးသော ဝါကျဆက်သမ္ဗန္ဓ ဖြစ်သည်။

မောင်ပုသည် စာတော်သည်။
မောင်ပုသည် အားကစားတော်သည်။
မောင်ပုသည် စာတော်သည် သာမက အားကစားလည်း တော်သည်။

ပထမဝါကျနှင့် ဒုတိယဝါကျတို့သည် သီးခြားဝါကျများဖြစ်ကြသည်။
ထိုဝါကျ(၂)ခုကို 'သာမက' ဟူသော သမ္ဗန္ဓဖြင့် ဆက်စပ်နိုင်သည်။ ထိုအခါ တတိယဝါကျဖြစ်လာသည်။
သို့ဖြစ်၍ 'သာမက' သည် ဝါကျအချင်းချင်းကို ဆက်စပ်ပေးသော ဝါကျဆက်သမ္ဗန္ဓ ဖြစ်သည်။

## အဓိပ္ပာယ်ဆက်သမ္ဗန္ဓ

အဓိပ္ပာယ်အချင်းချင်း ဆက်စပ်ပေးသော စကားလုံးကို အဓိပ္ပာယ်ဆက် သမ္ဗန္ဓဟု ခေါ်သည်။

> သာဓက

- ထို့ကြောင့်၊ ထိုအခါ၊ ထို့ပြင်... လည်း၊ ထို့နောက်၊ သို့သော်လည်း

မောင်ပုသည် စာကြိုးစားသည်။ မောင်ပုသည် စာမေးပွဲအောင်သည်။ မောင်ပုသည် စာကြိုးစားသည်။ ထို့ကြောင့် မောင်ပုသည် စာမေး ပွဲအောင်သည်။

ပထမဝါကျနှင့် ဒုတိယဝါကျတို့သည် သီးခြားဝါကျ များဖြစ်ကြသည်။
ထိုဝါကျ(၂)ခုတို့သည် 'ထို့ကြောင့်' ဟူသော သမ္ဗန္ဓဖြင့် ဆက်စပ်နိုင်သည်။ ထိုအခါ သီးခြားရှိနေကြသော ဝါကျ(၂)တို့သည် အဓိပ္ပာယ်အရ ဆက်သွယ်မှုရှိလာသည်။
သို့ဖြစ်၍ 'ထို့ကြောင့်' သည် သီးခြားဝါကျတို့ကို အဓိပ္ပာယ်အရ ဆက်စပ်ပေးသော အဓိပ္ပာယ်ဆက်သမ္ဗန္ဓ ဖြစ်သည်။

နွေရာသီ၌ ကျောင်းပိတ်သည်။ မောင်ပုသည် စက်ရုံ၌လုပ်အားပေးမည်။ နွေရာသီ၌ ကျောင်းပိတ်သည်။ ထိုအခါ မောင်ပုသည် စက်ရုံ၌ လုပ်အားပေးမည်။

ပထမဝါကျနှင့် ဒုတိယဝါကျတို့သည် သီးခြားဝါကျများ ဖြစ်ကြသည်။
ထိုဝါကျ(၂)ခုကို 'ထိုအခါ' ဟူသော သမ္ဗန္ဓဖြင့် ဆက်စပ်နိုင်သည်။ ထိုအခါ သီးခြားရှိနေကြသော ဝါကျ(၂)တို့သည် အဓိပ္ပာယ်အရ ဆက်သွယ်မှုရှိလာသည်။
သို့ဖြစ်၍ 'ထိုအခါ'သည် သီးခြားဝါကျများကို အဓိပ္ပာယ်အရ ဆက်စပ်ပေးသော အဓိပ္ပာယ်ဆက်သမ္ဗန္ဓ ဖြစ်သည်။

မောင်ပုသည် စာတော်သည်။ - မောင်ပုသည် အားကစားတော်သည်။ - မောင်ပုသည် စာတော်သည်။ ထို့ပြင် အားကစားလည်းတော်သည်။

ပထမဝါကျနှင့် ဒုတိယဝါကျတို့သည် သီးခြားဝါကျများဖြစ်ကြသည်။
ထိုဝါကျ(၂)ခုကို 'ထို့ပြင်...လည်း' ဟူသော သမ္ဗန္ဓဖြင့် ဆက်စပ်နိုင်သည်။ ထိုအခါ သီးခြားရှိနေကြသော ဝါကျ(၂)ခုတို့သည် အဓိပ္ပာယ်အရ ဆက်သွယ်မှု ရှိလာသည်။
သို့ဖြစ်၍ 'ထို့ပြင်... လည်း' သည်သီးခြား ဝါကျများကို အဓိပ္ပာယ်အရ ဆက်စပ်ပေးသော အဓိပ္ပာယ်ဆက်သမ္ဗန္ဓ ဖြစ်သည်။

> လေ့ကျင့်ခန်း
၁။ သမ္ဗန္ဓ ဆိုသည်မှာ အဘယ်နည်း။
၂။ ပုဒ်ဆက် သမ္ဗန္ဓ ဆိုသည်မှာ အဘယ်နည်း။ ပုဒ်ဆက်သမ္ဗန္ဓ(၃)ခုကို ရေးပါ။
၃။ ဝါကျဆက် သမ္ဗန္ဓ ဆိုသည်မှာ အဘယ်နည်း။ ဝါကျဆက် သမ္ဗန္ဓ (၃)ခုကိုရေးပါ။
၄။ အဓိပ္ပာယ်ဆက် သမ္ဗန္ဓဆိုသည်မှာ အဘယ်နည်း။ အဓိပ္ပာယ်ဆက် သမ္ဗန္ဓ (၃)ခုကို ရေးပါ။
၅။ အောက်ပါဝါကျများရှိ သမ္ဗန္ဓတို့၏ အမျိုးအမည် ကိုရေးပါ။
- ခင်ဗျား နှင့် ကျွန်တော် ယနေ့ညနေ တွေ့ရဦးမယ်။
- သဇင်ပန်းဖြစ်စေ၊ စံပယ်ပန်းဖြစ်စေ ဝယ်ခဲ့ပါ။
- မင်းရော ငါရော အတူတူ သွားကြမည်။
- မိုးရွာလျှင် ရေချိုးမည်။
- မောင်ဇော်သည် စာတော်သည်။ ထို့ပြင် အားကစား လည်းတော် သည်။
- မောင်အောင်သည် ဖျားနေသော်လည်း ကျောင်းတက်သည်။
- မောင်ဖိုးတုတ်သည် အလွန် အစားကောင်းသောကြောင့် ဝဖြိုးနေသည်။
- နံနက်၊ သို့မဟုတ် ညနေ ရောက်အောင် ဆက်ဆက် လာခဲ့စေချင် ပါသည်။
- ဦးဘ လက်သီးလက်မောင်းတန်း၍ ပြောလိုက်သည်။ ထိုအခါ ပရိသတ်က သြဘာပေးသည်။
- မိုးကျသောအခါ လယ်သမားတို့သည် လယ်တောသို့ ဆင်းကြသည်။
၆။ အောက်ပါ ဝါကျများရှိ ကွက်လပ်အသီးသီး၌ ဆီလျော်သော သမ္ဗန္ဒ ကို ဖြည့်ပါ။
- သုံး _____ သုံးပေါင်းလျှင်ခြောက်ရသည်။
- မိုးရွာ _____ သူလာနိုင်မည်းမဟုတ်။
- သူသည် ချမ်းသာ _____ မကျန်းမာပါ။
- ဤအသီးသည် အနံ့ _____ အရသာ _____ကောင်းသည်။
- ကိတ်မုန့် _____ မုန့်ဟင်းခါး _____ စားမည်။
၇။ ယှဉ်တွဲ ဖော်ပြထားသော သမ္ဗန္ဒ များမှ ဆီလျော်သော သမ္ဗန္ဓ တစ်ခုကို ရွေး၍ ဝါကျ အစုံကို
ရေးသားပါ။
- (၁) ကျွန်တော်အစ်မ နေကောင်းသည်။
- ကျွန်တော် အစ်မ ဖျားနေသည်။(သော်လည်း၊ သို့မဟုတ်၊ သာမက...လည်း)
- (၁) သူသည် သရက်သီးကို ကြိုက်သည်။
- သူသည် လိမ္မော်ကို ကြိုက်သည်။(သာမက...လည်း၊ ထို့ကြောင့်၊ လျင်)
- (၁) ဆိတ်ကလေးများ မြက်စားနေကြသည်။
- နွားကလေးများ မြက်စားနေကြသည်။ (သော်လည်း၊၍ သာမက...လည်း)
- (၁) ကျွန်တော် အမြန် ပြေးသွားပါသည်။
- ကျွန်တော် မီးရထားမမီလိုက်ပါ။ (သောကြောင့်၊ သော်လည်း၊ လျင်)
- (၁) နွေဦးပေါက်ချိန် ဖြစ်ပါသည်။
- သစ်ရွက်ကလေးများ ထွက်စပြုနေပါပြီ။ (သာမက...လည်း၊ ၍၊ နှင့်)
- (၁) သူဈေးသို့ သွားသည်။
- မိုးစဲသွားပါပြီ။ (သော်လည်း၊ သို့မဟုတ်၊ သောအခါ)
- (၁) အမေ အိမ်မှာရှိပါသည်။
- အဖေအိမ်မှာရှိပါသည်။ (ရော...ရော၊ သော်လည်း၊ သို့သော်လည်း)
- (၁) ရုပ်ရှင် လက်မှတ် ကုန်သွားပါလိမ့်မည်။
- ကျွန်တော်တို့ ရုပ်ရှင်လက်မှတ်ကို ကြိုတင် ဝယ်ထားမှ ဖြစ်မည်။ (နှင့်၊ သို့မဟုတ်၊
ထို့ကြောင့်)
- (၁) မောင်ဇော်သည် အိမ်ရှေ့တွင်ရှိမည်။
- မောင်ဇော်သည် မီးဖိုထဲတွင် ရှိမည်။ (လျှင်၊ သောကြောင့်၊ ဖြစ်စေ...ဖြစ်စေ)
- (၁) အမေ နံနက်စောစော ဈေးသွားသည်။
- အဖေအိပ်နေသည်။ (သောအခါ၊ နှင့်၊ ရော...ရော)
၈။ အောက်ပါ သမ္ဗဒ္ဓ အသီးသီးကို ဝါကျတွင် သုံးပြပါ။
နှင့်၊ သို့ရာတွင်၊ သောအခါ။

---

# နာမ်ပစ္စည်း

နာမ်၊ နာမ်စားတို့၏ အဓိပ္ပာယ်ကို ထူးခြားလေးနက်အောင် ကူညီထေက် ပံ့သည့် စကားလုံးကို နာမ်ပစ္စည်းဟု ခေါ်သည်။

နာမ်ပစ္စည်း အမျိုးမျိုး ရှိသည်။ အဆိုပါ နာမ်ပစ္စည်း အမျိုးမျိုးတွင် အောက်ပါ နာမ်ပစ္စည်း (၃)မျိုး ပါဝင်သည်။ ၄င်းတို့မှာ-

- မျိုးပြပစ္စည်း
- လိင်ညွှန်းပစ္စည်း
- ကိန်းညွှန်းပစ္စည်း

တို့ဖြစ်ကြသည်။

## မျိုးပြပစ္စည်း

သက်ရှိသက်မဲ့တို့၏ ပုံသဏ္ဌန် အမျိုးအစားအလိုက် သင်္ချာပုဒ်များနှင့် တွဲ၍သုံးသော ပစ္စည်းကို 'မျိုးပြပစ္စည်း'ဟု ခေါ်သည်။

> သာဓက

နာမ် | သင်္ချာ | မျိုးပြပစ္စည်း
---|---|---
ငါး | တစ် | ကောင်
မုန့် | တစ် | ခု
စကား | တစ် | ခွန်း
စာ | တစ် | စောင်
ဘုရား | တစ် | ဆူ
လုံချည် | တစ် | ထည်
သစ် | တစ် | ပင်
ဘုန်းကြီး | တစ် | ပါး
လူ | တစ် | ယောက်
ဓား | တစ် | လက်

### ကောင်

ပိုးမွှား တိရိစ္ဆာန်များအတွက် သုံးသည်။

> သာဓက

ပင့်ကူတစ်ကောင်၊ ခွေးတစ်ကောင်၊ ဆင်တစ်ကောင်၊ ငှက်တစ်ကောင်

### ခု

အရာဝတ္ထု အချို့အတွက် 'ခု' သုံးသည်။

> သာဓက

- ခဲတံ ချွန်စက်တစ်ခု၊ ခဲဖျက်တစ်ခု၊ ပြက္ခဒိန်တစ်ခု၊

### ခွန်း

ပြောစကားအတွက် 'ခွန်း' သုံးသည်။

> သာဓက

- စကားနှစ်ခွန်း၊ စကားငါးခွန်း။

### စောင်

စာအုပ်၊ စာတမ်းများအတွက် 'စောင်' သုံးသည်။

> သာဓက

- စာတစ်စောင်၊ ကျမ်းတစ်စောင်၊ ဓမ္မသတ်တစ်စောင်။

### ဆူ

ရှိခိုးပူဇော်ထိုက်သော၊ ရိုသေလေးစားထိုက်သော ပုဂ္ဂိုလ်၊ အရာဝတ္ထုတို့အတွက် 'ဆူ' သုံးသည်။

> သာဓက

- ဘုရားတစ်ဆူ၊ စေတီတစ်ဆူ၊ ကျမ်းတစ်ဆူ၊ ပုရပိုက် တစ်ဆူ။

### ထည်

အဝတ်အထည်တို့အတွက် 'ထည်' သုံးသည်။

> သာဓက

- လုံချည်တစ်ထည်၊ တဘက်တစ်ထည်၊ စောင်တစ်ထည်။

### ပါး

မွန်မြတ်သော အရာဝတ္ထု၊ ရိုသေလေးစားပူဇော်ထိုက်သော၊ ပုဂ္ဂိုလ်နှင့် အထွေထွေအပြားပြားရှိသော အရာဝတ္ထု တို့အတွက် 'ပါး' သုံးသည်။

> သာဓက

- ရတနာသုံးပါး၊ ရဟန်းတစ်ပါး၊ မြို့အင်္ဂါလေးပါး၊ စမုန်မျိုးငါးပါး။

### ယောက်

လူတို့အတွက် 'ယောက်' သုံးသည်။

> သာဓက

- လူနှစ်ယောက်၊ ယောကျာ်းသုံးယောက်၊ မိန်းကလေး ဆယ်ယောက်။

### လက်

အရာဝတ္ထု အချို့အတွက် 'လက်' သုံးသည်။

> သာဓက

- ဓားတစ်လက်၊ ယောကျာ်းသုံးယောက်၊ မိန်းကလေး ဆယ်ယောက်။

### ဖုံ

များသောအားဖြင့် မြန်မာတိုင်းရင်းဆေးများအတွက် 'ဖုံ' သုံးသည်။

> သာဓက

- ဆေးတစ်ဖုံ၊ လျက်ဆားတစ်ဖုံ။

## လိင်ညွှန်းပစ္စည်း

အဖိုအမ သဘာဝကို ဖော်ပြသည့် ပစ္စည်းကို 'လိင်ညွှန်းပစ္စည်း'ဟု ခေါ်သည်။

အချို့သော နာမ်များ၏ နောက်၌လည်းကောင်း၊ ရှေ့၌လည်းကောင်း၊ လိင်ညွှန်းပစ္စည်းများကို ပေါင်းစပ်နိုင်သည်။ ထို့သို့ ပေါင်းစပ်နိုင်သော လိင်ညွှန်းပစ္စည်းတို့ကိုလိုက်၍ အဆိုပါ နာမ်တို့ကို 'ပုလ္လိင်'ဟုလည်းကောင်း၊ 'ဣတ္ထိလိင်'ဟုလည်းကောင်း ခွဲခြားသည်။

လိင်ညွှန်းပစ္စည်း '၂'မျိုး ရှိသည်။ ၄င်းတို့မှာ

- ပုလ္လိင်ညွှန်းပစ္စည်း
- ဣတ္ထိလိင်ညွှန်းပစ္စည်း

တို့ဖြစ်ကြသည်။

### ပုလ္လိင်ညွှန်းပစ္စည်း

အဖိုသဘာဝကို ဖော်ပြသော လိင်ညွှန်း ပစ္စည်းကို 'ပုလ္လိင်ပစ္စည်း'ဟု ခေါ်သည်။

> သာဓက

သား၊ ထီး၊ ဖ၊ ဖို၊ မောင်၊ ကို၊ ဖိုး၊ ဦး

### ဣတ္ထိလိင်ညွှန်းပစ္စည်း

အမသဘာဝကို ဖော်ပြသော လိင်ညွှန်းပစ္စည်းကို 'ဣတ္ထိလိင်ညွှန်းပစ္စည်း'ဟု ခေါ်သည်။

> သာဓက

သူ၊ မ၊ မိ၊ မယ်၊ ဒေါ်

'သားနှင့်သူ' 'သား' ဟူသော လိင်ညွှန်းပစ္စည်းသည် အဖိုသဘာဝကို ဖော်ပြသည်။ 'သူ' ဟူသော လိင်ညွှန်းပစ္စည်းသည် အမသဘာဝကို ဖော်ပြသည်။

နာမ် | ပုလ္လိင် | ဣတ္ထိလိင်
---|---|---
- | +သား | +သူ
ကျောင်း | ကျောင်းသား | ကျောင်းသူ
တော | တောသား | တောသူ
ရွာ | ရွာသား | ရွာသူ
အညာ | အညာသား | အညာသူ

'ထီးနှင့်မ' 'ထီး'ဟူသော လိင်ညွှန်းပစ္စည်းသည် အဖိုသဘာဝကို ဖော်ပြသည်။ 'မ' ဟူသော လိင်ညွှန်း ပစ္စည်းသည် အမသဘာဝကို ဖော်ပြသည်။

နာမ် | ပုလ္လိင် | ဣတ္ထိလိင်
---|---|---
- | +ထီး | +မ
နွား | နွားထီး | နွားမ
ခွေး | ခွေးထီး | ခွေးမ
မြင်း | ခွေးထီး | ခွေးမ
ကြောင် | ကြောင်ထီး | ကြောင်မ


'ဖိုနှင့်မ' ဖိုဟူသော လိင်ညွှန်းပစ္စည်းသည် အဖိုသဘာဝကို ဖော်ပြသည်။ မ ဟူသော လိင်ညွှန်း ပစ္စည်းသည် အမသဘာဝကို ဖော်ပြသည်။

နာမ် | ပုလ္လိင် | ဣတ္ထိလိင်
---|---|---
- | +ထီး | +မ
ဒရယ် | ဒရယ်ဖို | ဒရယ်မ
မြွေ | မြွေဖို | မြွေမ
ငန်း | ငန်းဖို | ငန်းမ
ဝတ်ဆံ | ဝတ်ဆံဖို | ဝတ်ဆံမ
ထန်း | ထန်းဖို | ထန်းမ

'မ' ဟူသော လိင်ညွှန်းပစ္စည်းသည် အချို့ ပုလ္လိင် နာမ်တို့နှင့် ပေါင်းစပ်ပြီး အမ သဘာဝကို ဖော်ပြသည်။

ပုလ္လိင် | ဣတ္ထိလိင်
---|---
(နာမ်) | +မ
တူ | တူမ
ညီ | ညီမ
ဆရာ | ဆရာမ
ဘုရင် | ဘုရင်မ

'မောင်၊ ကို၊ ဖိုး ၊ဦး နှင့် မ၊ မိ၊ မယ်၊ ဒေါ်'

'မောင်၊ ကို၊ ဖိုး၊ ဦး' ဟူသော လိင်ညွှန်းပစ္စည်းတို့သည် အဖိုသဘာဝကို ဖော်ပြသည်။
'မ၊ မိ၊ မယ်၊ ဒေါ်' ဟူသော လိင်ညွှန်းပစ္စည်း တို့သည် အမသဘာဝကို ဖော်ပြသည်။

နာမ | ပုလ္လိင် | ဣတ္ထိလိင်
---|---|---
မြသိန်း | မောင်မြသိန်း | မမြသိန်း
တင်မြင့် | ကိုတင်မြင့် | မတင်မြင့်
အေးရွှေ | ဖိုးအေးရွှေ | မိအေးရွှေ/မယ်အေးရွှေ
မျိုးမြင့် | ဦးမျိုးမြင့် | ဒေါ်မျိုးမြင့်

## ကိန်းညွှန်းပစ္စည်း

နာမ်၊ နာမ်စားတို့၏ အရေအတွက် တစ်ခုထက် ပိုကြောင်းကို ညွှန်ပြသော ပစ္စည်းကို 'ကိန်းညွှန်းပစ္စည်း'ဟု ခေါ်သည်။

- လူကလေး ကစားနေသည်။
- လူကလေး'များ' ကစားနေကြသည်။

ပထမဝါကျရှိ 'လူကလေး' သည် အရေအတွက် တစ်ခုသာရှိသော နာမ် ဖြစ်သည်။
ဒုတိယဝါကျရှိ 'လူကလေးများ'သည် အရေအတွက် တစ်ခုထက်ပိုသော နာမ် ဖြစ်သည်။ အရေအတွက် တစ်ခုထက်ပိုကြောင်းကို 'များ' ဟူသော စကားလုံးက ညွှန်ပြသည်။
ထို့ကြောင့် 'များ' သည် နာမ်ပုဒ် အရေအတွက် တစ်ခုထက်ပိုကြောင်းကို ညွှန်ပြသော ကိန်းညွှန်းပစ္စည်း ဖြစ်သည်။

- သူသည် လိမ္မာသည်။
- သူ'တို့'သည် လိမ္မာကြသည်။

ပထမဝါကျရှိ 'သူသည်' အရေအတွက် တစ်ခုသာ ရှိသော နာမ်စားဖြစ်သည်။
ဒုတိယဝါကျရှိ 'သူတို့သည်' အရေအတွက် တစ်ခုထက်ပိုသော နာမ်စား ဖြစ်သည်။ အရေအတွက် တစ်ခုထက်ပိုကြောင်းကို 'တို့' ဟူသော စကားလုံးက ညွှန်ပြသည်။
ထို့ကြောင့် 'တို့' သည် နာမ်စား အရေအတွက် တစ်ခုထက်ပိုကြောင်းကို ညွှန်ပြသော ကိန်းညွှန်းပစ္စည်း ဖြစ်သည်။

'များ' တစ်ခုထက်ပိုသော အရေအတွက်ကို ဖော်ပြရာ၌ သုံးသည်။

> သာဓက

- အမှည့်လွန်သော သရက်သီး၊ ပိန္နဲသီး၊ သင်္ဘောသီး များကို မစားနှင့်။
- ဝမ်းနူးစာများကို မစားနှင့်။
- သက်ကြီးရွယ်အိုနှင့် ကလေးသူငယ်များကို စောင့်ရှောက်ပါ။
- အားနည်းသူများကို ကူညီစောင့်ရှောက်ပါ။

'တို့' တစ်ခုထက်ပိုသော အရေအတွက်ကို ဖော်ပြရာ၌ သုံးသည်။

> သာဓက

- အမှည့်လွန်သော သရက်သီး၊ ပိန္နဲသီး၊ သင်္ဘောသီးတို့ကို မစားပါနှင့်။
- ဝမ်းနူးစာတို့ ကို မစားပါနှင့်။
- သက်ကြီးရွယ်အိုနှင့် ကလေးသူငယ်တို့ ကို စောင့်ရှောက်ပါ။
- အားနည်းသူတို့ ကို ကူညီ စောင့်ရှောက်ပါ။

တစ်ခုထက် ပိုသော အရေအတွက်ကို ကိန်းဂဏန်းဖြင့် အတိအကျဖော်ပြရာ၌ ရံဖန်ရံခါ သုံးလေ့ရှိသည်။

> သာဓက

- ကျောင်းသားသူငယ်(၅၀ဝ) တို့ သည် စက်ရုံ၌ လုပ်အား ပေးကြသည်။
- လူရည်ချွန် ကျောင်းသား(၂၀ဝ)တို့သည် ငပလီ အပန်ဖြေ စခန်းသို့ ထွက်ခွာ သွားကြသည်။
- ငါးဘာသာ ဂုဏ်ထူးရသော ကျောင်းသားငါးယောက်တို့ကို ကျောင်း အုပ်ဆရာကြီးက ဆု ချီး`မှင့် သည်။
- ထိုသူနှစ်ယောက်တို့တွင် မည်သူက အစ်ကိုကြီး ဖြစ်သနည်။
- တပ်မတော်သာ ငါးရာတို့သည် လယ်ယာဦးကြီးများနှင့်အတူ ရွှေဝါမြေ စစ်ဆင်ရေး၌ ပါဝင်ဆင်နွဲကြသည်။

ပုဂ္ဂလနာမ်စားများ၏ အများကိန်းကို ဖော်ပြရာ၌သုံးသည်။

> သာဓက

- ကျွန်ုပ်တို့၏ လက်ဦးဆရာကား မိဘနှစ်ပါး တည်း။
- ငါတို့သည် အနာဂတ်၏ သားကောင်းရတနာများဖြစ်ကြရမည်။
- မင်းတို့ တာဝန်ကို မလစ်ဟင်းပါစေနှင့်။
- သူတို့ ကဲ့သို့ လူရည်ချွန် လူရည်မွန် များ ဖြစ်အောင် ကြိုးစား သင့်သည်။
- ကျွန်မတို့ မောင်နှမ လေးယောက်စလုံး လုပ်အားပေးကြပါမည်။

> လေ့ကျင့်ခန်း
၁။ နာမ်ပစ္စည်း ဆိုသည်မှာ အဘယ်နည်း။
၂။ မျိုးပြပစ္စည်း ဆိုသည်မှာ အဘယ်နည်း။
၃။ လိင်ညွှန်း ပစ္စည်းဆိုသည်မှာ အဘယ်နည်း။ လိင်ညွှန်းပစ္စည်း(၅)ခုကို ရေးပါ။
၄။ ကိန်းညွှန်း ပစ္စည်းဆိုသည်မှာ အဘယ်နည်း။ ကိန်းညွှန်းပစ္စည်း (၅)ခုကို ရေးပါ။
၅။ အောက်ပါ ကွက်လပ် အသီးသီး၌ ဆီလျော်သော နာမ်ပစ္စည်းကို ဖြည့်ပါ။
-
အိုးတစ်_____
-
ဖျာတစ် _____
-
လှံတစ် _____ "
-
လူတစ် _____
-
ခွေးတစ် _____
- ကျောင်းသားကျောင်း _____
- နွား _____ နွားမ
- ရွာသူရွာ _____
- ဦးဘထွားနှင့် ဇနီး  _____ "သူဇာ
- အမှည့်လွန်သော
အသီး  _____ ကို မစားပါနှင့်။
၆။ မျဉ်းသားထားသော နာမ်ပစ္စည်း အသီးသီး၏ အမည်ကို ရေးပါ။
- စကားတစ်ခွန်း
- အုန်းသီးတစ်ခိုင်
- စေတီသုံးဆူ
- ကျောင်းသားကျောင်းသူ
- ကြောင်ထီးနှင့် ကြောင်မ
- မြစ်များ၊ ချောင်းများ
- မောင်သိန်းနှင့် မဝင်း။
- မယ်အေးအေးနှင့် မိရွှေ။
- မင်းတို့ ၊ ငါတို့ ။
- ထန်းဖို ၊ ထန်းမ။
၇။ ယှဉ်တွဲဖော်ပြထားသော နာမ်ပစ္စည်းမှ ဆီလျော်သော နာမ်ပစ္စည်းကို ရွေး၍ ကွက်ပ်တွင်
ဖြည့်ပါ။
- ကျွန်တော် ခဲတံဆစ်_____ကို ဈေးက ဝယ်ခဲ့ပါသည်။ (ချောင်း၊ခု)
- ကျွန်ုပ်  _____ "သည် မြန်မာနိုင်ငံနှင့် တိုင်းရင်းသားလုပ်သားပြည်သူတို့ အပေါ် သစ္စာရှိပါမည်။
(များ၊တို့)
- မောင်ရေခဲကြောင့်ကုလားထိုင်တစ်_____ကျိုးသွားသည်။ (ချောင်း၊လုံး)
- သူငယ်ချင်းက ကျွန်တော်အား စာအုပ်တစ်_____ကိုလက်ဆောင်ပေးပါသည်။(အုပ်၊ခု)
- ထန်းပင်တွင် ထန်းမ ရှိသကဲ့သို့ ထန်း _____လည်းရှိပါသည်။ (ထီး၊ဖို)

---

# အာမေဍိတ်

ထိတ်လန့်ခြင်း၊ ဝမ်းသာခြင်း၊ အံ့သြခြင်းသည့် တစ်စုံတစ်ခုသော အကြောင်းကြောင့် ပြင်းပြင်းထန်ထန် စိတ်လှုပ်ရှားကာ နှုတ်မှ ရုတ်တရက် ထွက်ပေါ်လာသော အသံကို 'အာမေဍိတ်'ဟု ခေါ်သည်။

> သာဓက

- 'အမယ်လေး... မြွေကြီး၊ မြွေကြီး'
- 'သူခိုး... သူခိုး'

ထိုအသံတို့သည် ထိတ်လန့်ကြောက်ရွှံ့သဖြင့် နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်သည်။

- 'နိုင်ပြီဟေ့... နိုင်ပြီ'
- 'ကောင်းကွာ... သိပ်ကောင်း'

ထိုအသံတို့သည် တစ်စုံတစ်ရာကို နှစ်သက်ဝမ်းမြောက်သဖြင့် နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်ကြသည်။

- 'အံ့ရော... ဧရာမကြီးပဲ'
- 'ကြည့်ကြည့်... မိုးပေါ်တက်သွားပြီ'

ထို့အသံတို့သည် တစ်စုံတစ်ရာကို တွေ့မြင့်အံ့သြသဖြင့် နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်ကြသည်။

- 'ဟဲ့ဟဲ့... လဲမယ်၊ လဲမယ်'
- 'ကားလာတယ်... ရပ်၊ ရပ်'

ထိုအသံတို့သည် တစ်စုံတစ်ယောက်အတွက် စိုးရိမ်ကြောင့်ကြသဖြင့် နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်ကြသည်။

- 'တယ်... ငါလုပ်လိုက်ရ'
- 'လိုက်ဟ... လိုက်ဟ'
- 'ရိုက်... ရိုက်'

ထိုအသံတို့သည် တစ်စုံတစ်ယောက်ကို စိတ်ဆိုးသဖြင့် နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်ကြသည်။

- 'အား... ငရုတ်သီး စပ်လိုက်တာ'
- 'ဟင်... တယ်ညံ့တာကိုး'

ထိုအသံတို့သည် တစ်စုံတစ်ရာကို မနှစ်သက်သဖြင့် နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်ကြသည်။

- 'ပေးစမ်း... ပေးစမ်း'
- 'မြန်မြန်... မြန်မြန်'

ထိုအသံတို့သည် အလျင်စလို ပြုမူပြောဆိုသောအခါ နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်ကြသည်။

- 'အော်... ဖြစ်မှဖြစ်ရလေ'
- 'ဟယ်... ငါ့ဖောင်တိန်လေး ကျိုးသွားပြီ'

ထိုအသံတို့သည် တစ်စုံတစ်ယောက်၊ တစ်စုံတစ်ခုအတွက် ဝမ်းနည်းသဖြင့် နှုတ်မှ ရုတ်တရက် ထွက်ပေါ်လာသော အာမေဍိတ်များ ဖြစ်ကြသည်။

> လေ့ကျင့်ခန်း
၁။အောက်ပါအာမေဍိတ်တို့သည် မည်သို့သော စိတ်ရှားမှုကြောင့် ဖြစ်ပေါ်လာသနည်း။
- ဟယ်...သနားပါတယ်။
- ဟာ...ပိုင်တာပဲ။
- ဟင်း ...သင်းတော့လား၊လာပေ့စေအုံး။
- အမယ်လေး...ကယ်ကြပါဗျို့။
- အလို...ဘာသံပါလိမ့်။
- မီး...မီး...။
- အောင်ပြီ...အောင်ပြီး။
- ခါးပိုက်နှိုက်ဟေ့...ခါးပိုက်နှိုက် ...ဖမ်း...ဖမ်း။
- ဟိုက် ...ဖောင်တိန်ပါသွားပြီ။
- မြန်မြန်လာ...မြန်မြန်လာ ... "ရထားထွက်နေပြီ။
၂။အောက်ပါကွက်လပ်တို့ကို ဆီလျော်အောင်ဖြည့်ပါ။
- အား...။
- ဟာ ... ။
- ဟေ့ဟေ့...။
- တယ် ... ။
- ...သူ သေရှာပြီကိုး။
- ...သတိထား၊သတိထား။
- ...လိုက်ဟ၊လိုက်ဟ။
- ...ဟုတ်ရဲ့လား။
- ...ဟိုမှာတွေ့ပြီ။

---

# စကားလုံး၊ ပုဒ်၊ ပုဒ်စု

## စကားလုံး

အနက်အဓိပ္ဂာယ်ကို ဖော်ပြနိုင်သော စကား အစိတ်အပိုင်း အသီးသီးကို စကားလုံးဟု ခေါ်သည်။

စကားလုံး(၂)မျိုး ရှိသည်။ ၄င်းတို့မှာ-

- သီးခြားစကားလုံး
- အကူစကားလုံး

တို့ ဖြစ်ကြသည်။

### သီးခြားစကားလုံး

အခြား စကားလုံး တစ်လုံး အမှီမပြုဘဲ မိမိဘာသာ အနက်အဓိပ္ဂာယ်ကို ဖော်ဆောင်နိုင်သော စကားလုံးကို သီးခြားစကားလုံးဟု ခေါ်သည်။

> သာဓက

- သွား၊ လာ၊ နီ၊ ဖြူ၊ ဈေး၊ ကျောင်း၊ ကူညီ၊ စောင့်ထိန်း၊ စာအုပ်၊ ကျောက်ခဲ၊ ကျောက်သင်ပုန်း၊ ကြက်ဟင်းခါးသီး။

### အကူစကားလုံး

အခြား စကားလုံး၏ အနက်အဓိပ္ဂာယ်ကို ကူညီဖော်ဆောင်နိုင်သော စကားလုံးကို အကူစကားလုံးဟု ခေါ်သည်။

> သာဓက

- သို့၊ မှ၊ က၊ ကို၊ အား၊ သဖြင့်၊ သည်၊ ၏၊ သော်လည်း။

## ပုဒ်

သီးခြား စကားလုံးကို လည်းကောင်း၊ သီးခြားစကားလုံး နှင့် အကူ စကားလုံးတို့ကို တွဲစပ် ထားသော စကားလုံးတို့ကို လည်းကောင်း ပုဒ်ဟု ခေါ်သည်။

> သာဓက

- သွား၊ လာ၊ နီ၊ ဖြူ၊ ဈေး၊ ကျောင်း၊ ကူညီ၊ စောင့်ထိန်း၊ ကျောက်ခဲ၊ ကျောက်သင်ပုန်း၊ ကြက်ဟင်းခါးသီး၊ အကောင်း၊ ကောင်းမှု၊ ရိုသေစွာ၊ တရိုတသေ၊ စားစရာ၊ အမြန်၊ ခံယူချက်၊ ကျန်းမာရေး၊ အဆုံးအဖြတ်၊ ဆရာသည်၊ ဆရာကို၊ အရာအား၊ သွားသည်၊ သွားမည်။

ပုဒ်ကို(၄)မျိုးခွဲသည်။ ၄င်းတို့မှာ-

- ပုဒ်ရိုး
- ပေါင်းစပ်ပုဒ်
- ပစ္စည်းရောပုဒ်
- ဝိဘတ်သွယ်ပုဒ်

တို့ဖြစ်ကြသည်။

### ပုဒ်ရိုး

ဝိဘတ်၊ ပစ္စည်း တစ်ခုခုမရောဘဲ အနက်အဓိပ္ဂာယ် တစ်ခုကို ဖော်ပြနိုင်၍ သီးခြားရပ်တည်နိုင်သော စကားလုံးကို ပုဒ်ရိုးဟု ခေါ်သည်။

> သာဓက

- အိမ်၊ စကား၊ သနား၊ ကဲ့ရဲ့၊ လိမ္ဓာ၊ ခမ်းနား။

### ပေါင်းစပ်ပုဒ်

ဝိဘတ်ပစ္စည်း၊ သမ္ဗတစ်ခုခုကို ကြား၌မခံဘဲ သီးခြား စကားလုံး (၂)လုံး (၃)လုံး စသည်တို့ကို ပေါင်းစပ်ဖွဲ့စည်းထားသည့် ပုဒ်ကို ပေါင်းစပ်ပုဒ်ဟု ခေါ်သည်။

> သာဓက

- မီးရထား(မီး+ရထား)၊ ကုန်တင်ကား(ကုန်+တင်+ကား)။ ခုတ်ထစ်(ခုတ်+ထစ်)၊ စားသောက်(စား+သောက်)၊ ထူးချွန်(ထူး+ချွန်)၊ ဖြူစင်(ဖြူ+စင်)။

### ပစ္စည်းရောပုဒ်

သီးခြားစကားလုံးတစ်လုံးကို အကူစကားလုံးတစ်လုံးနှင့် ရောနှောခြင်းဖြင့် အနက်အဓိပ္ဂာယ်တစ်ခု ထွက်လာသော ပုဒ်ကို ပစ္စည်းရောပုဒ်ဟု ခေါ်သည်။

> သာဓက

- အကောင်း(အ+ကောင်း)၊ကောင်းမှု(ကောင်း+မှု)၊ရိုသေစွာ(ရိုသေ+စွာ)၊ တရိုတသေ(တ+ရိုတ+သေ)၊ စားစရာ(စား+စရာ)။

### ဝိဘတ်သွယ်ပုဒ်

ဝိဘတ်တစ်ခုခုနှင့် ဆက်သွယ်ထားသော ပုဒ်ကိုဝိဘတ်သွယ်ပုဒ်ဟု ခေါ်သည်။

> သာဓက

- ဆရာသည်(ဆရာ+သည်)၊မနေ့က(မနေ့+က)၊ကားဖြင့်(ကား+ဖြင့်)၊လာ၏(လာ+၏)။

## ပုဒ်စု

ပုဒ်(၂)ပုဒ်၊(၃)ပုဒ် စသည်တို့၏ အကြား၌ ဝိဘတ်၊ပစ္စည်း၊ သမ္ဗန္ဓတစ်ခုခုကိုထားလျက် ဖြစ်စေ၊ပုဒ်(၂)ပုဒ်၊(၃)ပုဒ် စသည်တို့၏ နောက်၌သမ္ဗန္ဗ(၂)ခု၊(၃)ခု စသည်တို့ကို ထားလျက်ဖြစ်စေ ဆက်ထားသော ပုဒ်ကို ပုဒ်စုဟု ခေါ်သည်။

ပုဒ်စုကို (၃)မျိုးခွဲသည်။ ၄င်းတို့မှာ-

- ဝိဘတ်ဆက်ပုဒ်စု
- ပစ္စည်းဆက်ပုဒ်စု
- သမ္ဗန္ဓဆက်ပုဒ်စု

တို့ဖြစ်ကြသည်။

### ဝိဘတ်ဆက်ပုဒ်စု

နာမ်နှင့်နာမ်တို့ကို ဖြစ်စေ၊နာမ်နှင့်နာမ်စားတို့ကို ဖြစ်စေဝိဘတ်ဖြင့်ဆက်ထားသော ပုဒ်စုကို ဝိဘတ်ဆက်ပုဒ်စုဟု ခေါ်သည်။

> သာဓက

- ဦးဘ၏သား(ဦးဘ+၏+သား)၊မန္တလေးကဧည်သည်(မန္တလေး+က+ဧည့်သည်)။

### ပစ္စည်းဆက်ပုဒ်စု

နာမဝိသေသနနှင့် နာမ်တို့ကိုဖြစ်စေ၊ကြိယာနှင့်နာမ်တို့ကိုဖြစ်စေ၊ နာမ်နှင့် နာမ်စားတို့ကိုဖြစ်စေ ပစ္စည်းဖြင့်ဆက်ထားသော ပုဒ်စုကို ပစ္စည်းဆက်ပုဒ်စုဟု ခေါ်သည်။

> သာဓက

- လိမ္မာသောမောင်ဘ(လိမ္မာ+သော+မောင်ဘ)၊ လာမည့်ရက်(လာ+မည့်+ရက်)၊သူလိုလူ(သူ+လို+လူ)။

### သမ္ဗန္ဓဆက်ပုဒ်စု

နာမ်နှင့်နာမ်တို့ကိုဖြစ်စေ၊နာမ်နှင့် နာမ်စားတို့ကိုဖြစ်စေ၊ကြိယာနှင့် နာမ်တို့ကိုဖြစ်စေ သမ္ဗန္ဓဖြင့် ဆက်ထားသော ပုဒ်စုကို သမ္ဗန္ဓဆက်ပုဒ်စုဟု ခေါ်သည်။

> သာဓက

- မောင်ဘနှင့် မောင်လှ(မောင်ဘ+နှင့်+မောင်လှ)၊ မောင်ဘဖြစ်စေ၊ကျွန်တော်ဖြစ်စေ (မောင်ဘ+ဖြစ်စေ+ကျွန်တော်+ဖြစ်စေ+)၊ ချိုးဖို့ရေ(ချိုး+ဖို့+ရေ)။

---

## ဝါကျ

ဆိုလိုသည့် အဓိပ္ပာယ်ရောက်အောင် စနစ်တကျ စီစဉ်ပေးသော ပုဒ်အစုအပေါင်းကို ဝါကျဟု ခေါ်သည်။ ဝါကျတစ်ခုတွင် အနည်းဆုံး ကတ္တားပုဒ်တစ်ခုနှင့် ကြိယာပုဒ်တစ်ခုပါဝင်သည်။

## ဝါကျရိုး

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်ဖွဲ့စည်းထားသော ဝါကျသည် ဝါကျရိုး ဖြစ်သည်။

အနည်းဆုံး ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သောဝါကျကို အခြေခံလျက် သင့်လျော်သော ပုဒ်တို့ကို ဖြည့်စွက်ပြီးလျှင် ဝါကျရိုးအမျိုးမျိုးဖွဲ့နိုင်သည်။ အောက်ပါ ဝါကျရိုးဖွဲ့နည်းအမျိုးမျိုးတွင် ဖြည့်စွက်သော ပုဒ်များကို စာလုံးမဲဖြင့် ပြထားသည်။

### ဝါကျရိုးဖွဲ့နည်းအမျိုးမျိုး

ကတ္တားပုဒ် | ကြိယာပုဒ်
---|---
သူ | ပြန်လာသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုးဖြစ်သည်။ သူသည် ပြုသူဖြစ်ကြောင်းပြသော ကတ္တားပုဒ်ဖြစ်သည်။ ပြန်လာသည်သည် ကတ္တား၏ ပြုခြင်းကို ပြသော ကြိယာပုဒ်ဖြစ်သည်။

ကတ္တားပုဒ် | ကတ္တားအဖြည့်ပုဒ် | ကြိယာပုဒ်
---|---|---
မောင်ဘသည် | ကျောင်းသား | ဖြစ်သည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ကျောင်းသား ဟူသော ပုဒ်တစ်ခုကို ဖြည့်စွက်ဖွဲ့စည်းထားသည်။ ထိုပုဒ်သည် ကတ္တားပုဒ် ဖြစ်သော မောင်ဘ မည်သူဖြစ်ကြောင်းကို ဖြည့်စွက် ဖော်ပြသည်။ ထိုကြောင့် ကျောင်းသားသည် ကတ္တား အဖြည့်ခံပုဒ် ဖြစ်သည်။

ကတ္တားပုဒ် | ကံပုဒ် | ကြိယာပုဒ်
---|---|---
မောင်မောင်သည် | မိဘကို | ကူညီသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ မိဘ ကို ဟူသော ပုဒ်တစ်ခုကို ဖြည့်စွက် ဖွဲ့စည်းထားသည်။ မိဘကို ၌ ပါဝင်သော ကို ဝိဘတ်သည် မောင်မောင်၏ အကူအညီ ပေးခြင်း ကို ခံရသော သူတို့မှာ မိဘများ ဖြစ်ကြောင်းကို ပြသည်။ ထို့ကြောင့် မိဘကို သည် ကံပုဒ်ဖြစ်သည်။

ကတ္တား | ကံပုဒ် | ကံအဖြည့်ပုဒ် | ကြိယာပုဒ်
---|---|---|---
မောင်မောင်သည် | ရွှေကို | လက်ကောက် | လုပ်သည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ရွှေကို နှင့် လက်ကောက် ဟူသော ပုဒ်(၂)ခု ကို ဖြည့်စွက် ဖွဲ့စည်းထားသည်။ ရွှေကို ၌ ပါဝင်သော ကို ဝိဘတ်သည် မောင်မောင်၏ ပုလုပ်ခြင်းခံရသော အရာမှာ ရွှေ ဖြစ်ကြောင်းကို ပြသည်။ ထို့ကြောင့် ရွှေ ကို သည် ကံပုဒ် ဖြစ်သည်။ ကံပုဒ်ဖြစ်သော ရွှေကို မည်သည့်အရာ ပုလုပ်ကြောင်း လက်ကောက် ဟူသော ပုဒ်က ဖြည့်စွက်ဖော်ပြသည်။ ထို့ကြောင့် လက်ကောက် သည် ကံအဖြည့်ပုဒ် ဖြစ်သည်။

ကတ္တားပုဒ် | ထွက်ခွာရာပြပုဒ် | ကြိယာပုဒ်
---|---|---
မောင်မောင် | ကျောင်းမှ | ပြန်လာသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ကျောင်းမှ ဟူ သော ပုဒ်တစ်ခုကို ဖြည့်စွက်ဖွဲ့စည်းထားသည်။ ကျောင်းမှ ပါဝင်သော မှ ဝိဘတ်သည် မောင်မောင် ထွက်ခွာရာ နေရာမှာ ကျောင်း ဖြစ်ကြောင်းကို ပြသည်။ ထို့ကြောင့် ကျောင်းမှ သည် ထွက်ခွာရာ ပြပုဒ် ဖြစ်သည်။

ကတ္တားပုဒ် | ရှေးရှုရာပြပုဒ် | ကြိယာပုဒ်
---|---|---
မောင်မောင်သည် | အိမ်သို့ | ပြန်လာသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ အိမ်သို့ ဟူ သော ပုဒ်တစ်ခုကို ဖြည့်စွက်ဖွဲ့စည်းထားသည်။ အိမ်သို့ ၌ပါဝင်သော သို့ ဝိဘတ်သည် မောင်မောင် ရှေးရှုရာ နေရာ မှာ အိမ် ဖြစ်ကြောင်းကို ပြသည်။ ထို့ကြောင့် အိမ်သို့ သည် ရှေးရှုရာပြပုဒ် ဖြစ်သည်။

ကတ္တားပုဒ် | ဆိုက်ရောက်ရာပြပုဒ် | ကြိယာပုဒ်
---|---|---
တောင်တက်သမားတို့သည် | တောင်ထိပ်အထိ | တက်ကြသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ တောင်ထိပ်အထိ ဟူသော ဆိုက်ရောက်ရာပြပုဒ် ကို ဖြည့်စွက်ဖွဲ့စည်း ထား သည်။ တောင်ထိပ်အထိ ၌ ပါဝင်သော အထိ ဝိဘတ်သည် တောင်တက် သမားတို့ ရောက်ရှိရာနေရာမှာ တောင်ထိပ် ဖြစ်ကြောင်း ပြသည်။ ထို့ကြောင့် တောင် ထိပ်အထိသည် ဆိုက်ရောက်ရာပြပုဒ် ဖြစ်သည်။

ကတ္တားပုဒ် | ကံပုဒ် | အသုံးခံပြပုဒ် | ကြိယာပုဒ်
---|---|---|---
မောင်မောင်သည် | ဆရာကို | စာအုပ်ဖြင့် | ကန်တော့သည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ဆရာကို နှင့် စာအုပ်ဖြင့် ဟူသော ပုဒ်(၂)ခုကို ဖြည့်စွက်ဖွဲ့စည်းထားသည်။ ဆရာကို ၌ပါဝင်သော ကို ဝိဘတ်သည် မောင်မောင်၏ ကန်တော့ခြင်း ခံရသူ မှာ ဆရာ ဖြစ်ကြောင်း ကို ပြသည်။ စာအုပ်ဖြင့် ၌ပါဝင်သော ဖြင့် ဝိဘတ်သည် မောင်မောင် ကန်တော့ရာ၌ အသုံး `ပုသော ပစ္စည်းမှာ စာအုပ် ဖြစ်ကြောင်းကို ပြသည်။ ထို့ကြောင့် ဆရာကို သည် ကံပုဒ် ဖြစ်၍ စာအုပ်ဖြင့် သည် အသုံးခံပြပုဒ် ဖြစ်သည်။

ကတ္တားပုဒ် | အကြောင်းပြပုဒ် | ကြိယာပုဒ်
---|---|---
စပါးပင်တို့သည် | ပိုးကြောင့် | ပျက်ကုန်၏။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ပိုးကြောင့် ဟူသော အကြောင်းပြပုဒ် ကို ဖြည့်စွက် ဖွဲ့စည်းထားသည်။ ပိုးကြောင့် ၌ပါဝင်သော ကြောင့် ဝိဘတ်သည် စပါးပင်တို့ ပျက်ရသည့် အကြောင်းရင်းမှာ ပိုး ဖြစ်ကြောင်း ပြသည်။ ထို့ကြောင့် ပိုးကြောင့် သည် အကြောင်းပြပုဒ် ဖြစ်သည်။

ကတ္တားပုဒ် | ကံပုဒ် | လက်ခံပြပုဒ် | ကြိယာပုဒ်
---|---|---|---
မောင်မောင်သည် | စာအုပ်ကို | ဆရာအား | ပေးသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ စာအုပ်ကို နှင့် ဆရာအား ဟူသော ပုဒ်(၂)ခုကို ဖြည့်စွက်ဖွဲ့စည်းထားသည်။ စာအုပ်ကို ၌ပါဝင်သော ကို ဝိဘတ်သည် မောင်မောင်၏ ပေးခြင်း ကို ခံရသော အရာမှာ စာအုပ်ဖြစ်ကြောင်းကို ပြသည်။ ဆရာအား ၌ပါဝင်သော အားဝိဘတ်သည် စာအုပ်ကို လက်ခံသူမှာ ဆရာ ဖြစ်ကြောင်း ပြသည်။ ထို့ကြောင့် စာအုပ်ကို သည် ကံပုဒ် ဖြစ်၍ ဆရာအား သည် လက်ခံပြပုဒ် ဖြစ်သည်။

ကတ္တားပုဒ် | နေရာပြပုဒ် | ကြိယာပုဒ်
---|---|---
ငါးသည် | ရေ၌ | ပျော်၏။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုးတွင် ရေ၌ ဟူသော ပုဒ်တစ်ခုကို ဖြည့်စွက် ဖွဲ့စည်းထားသည်။ ရေ၌ ပါဝင်သော ၌ဝိဘတ်သည် ငါး ပျော်ရာနေရာမှာ ရေ ဖြစ်ကြောင်းကို ပြသည်။ ထို့ကြောင့် ရေ၌ သည် နေရာပြပုဒ် ဖြစ်သည်။

ကတ္တားပုဒ် | အချိန်ပြပုဒ် | ကြိယာပုဒ်
---|---|---
သစ်ရွက်တို့သည် | တပေါင်းလ၌ |ကြွေသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုးတွင် တပေါင်းလ ၌ ဟူသော ပုဒ်တစ်ခုကို ဖြည့်စွက်ဖွဲ့စည်းထားသည်။ တပေါင်းလ၌ တွင်ပါဝင်သော ၌ ဝိဘတ်သည် သစ်ရွက်တို့ကြွေသော အချိန်မှာ တပေါင်းလ ဖြစ်ကြောင်းကို ပြသည်။ ထို့ကြောင့် တပေါင်းလ၌ သည် အချိန်ပြပုဒ် ဖြစ်သည်။

ကတ္တားပုဒ် | ပိုင်ဆိုင်ခြင်းပြပုဒ် | ကတ္တားအဖြည့်ပုဒ် | ကြိယာပုဒ်
---|---|---|---
ဤစာအုပ်သည် | မောင်ဘ၏ | စာအုပ် | ဖြစ်သည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ မောင်ဘ၏ ဟူသော ပုဒ်တစ်ခုနှင့် စာအုပ် ဟူသော ပုဒ်(၂)ခုကို ဖြည့်စွက်ဖွဲ့စည်း ထားသည်။ မောင်ဘ၏ ၌ပါဝင်သော ၏ ဝိဘတ်သည် စာအုပ်ကို ပိုင်ဆိုင်သူမှာ မောင်ဘ ဖြစ်ကြောင်းကို ပြသည်။ ထို့ကြောင့် မောင်ဘ၏ သည် ပိုင်ဆိုင်ခြင်းပြပုဒ် ဖြစ်သည်။ မောင်ဘ ပိုင်ဆိုင်သော ပစ္စည်းမှာ စာအုပ် ဖြစ်ကြောင်းကို စာအုပ် ဟူသော ပုဒ်က ဖြည့်စွက်ပြသည်။ ထို့ကြောင့် စာအုပ် သည် ကတ္တားအဖြည့်ပုဒ် ဖြစ်သည်။

ကတ္တားပုဒ် | ကံပုဒ် | ထွက်ခွာရာပြပုဒ် | ကြိယာပုဒ်
---|---|---|---
အမေသည် | မောင်မောင်ကို | ကျောင်းမှ | ခေါ်လာသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ မောင်မောင်ကို နှင့် ကျောင်းမှ ဟူသော ပုဒ် (၂)ခုကို ဖြည့်စွက် ဖွဲ့စည်းထားသည်။ မောင်မောင်ကို ၌ ပါဝင်သော ကို ဝိဘတ်သည် အခေါ်ခံရသူမှာ မောင်မောင် ဖြစ်ကြောင်း ကို ပြသည်။ ကျောင်းမှ ၌ပါဝင်သော မှ ဝိဘတ်သည် မောင်မောင် ထွက်ခွာလာရာနေရာ မှာ ကျောင်းဖြစ်ကြောင်းကို ပြသည်။ ထို့ကြောင့် မောင်မောင်ကို သည်ကံပုဒ် ဖြစ်၍ ကျောင်းမှ သည် ထွက်ခွာရာ ပြပုဒ် ဖြစ်သည်။

ကတ္တားပုဒ် | ကံပုဒ် | ရှေးရှုရာပြပုဒ် | ကြိယာပုဒ်
---|---|---|---
သူသည် | စာအုပ်ကို | အိမ်သို့ | ယူသွားသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ စာအုပ်ကို နှင့် အိမ်သို့ ဟူသော ပုဒ်(၂)ခုကို ဖြည့်စွက်ဖွဲ့စည်းထားသည်။ စာအုပ်ကို ၌ပါဝင်သော ကို ဝိဘတ်သည် ယူသွားခြင်းခံရသော အရာမှာ စာအုပ် ဖြစ်ကြောင်းကို ပြသည်။ အိမ်သို့ ၌ပါဝင်သော သို့ ဝိဘတ်သည် မောင်မောင် ရှေးရှုရာနေရာမှာ အိမ် ဖြစ်ကြောင်းကို ပြသည်။ ထို့ကြောင့် စာအုပ်ကို သည် ကံပုဒ်ဖြစ်၍ အိမ်သို့ သည် ရှေးရှုရာပြပုဒ် ဖြစ် သည်။

ကတ္တားပုဒ် | ထွက်ခွာရာပြပုဒ် | ရှေးရှုရာပြပုဒ် | ကြိယာပုဒ်
---|---|---|---
မောင်ဘသည် | ကျောင်းမှ | အိမ်သို့ | ပြန်လာသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ကျောင်းမှ နှင့် အိမ်သို့ ဟူသော ပုဒ်(၂)ခုကို ဖြည့်စွက်ဖွဲ့စည်း ထားသည်။ ကျောင်းမှ ၌ပါဝင်သော မှ ဝိဘတ်သည် မောင်မောင် ထွက်ခွာသော နေရာမှာ ကျောင်း ဖြစ်ကြောင်းကို ပြသည်။ အိမ်သို့ ၌ ပါဝင်သော သို့ သည် မောင်မောင် ရှေးရှုရာ နေရာမှာ အိမ် ဖြစ် ကြောင်း ကို ပြသည်။ ထို့ကြောင့် ကျောင်းမှ သည် ထွက်ခွာရာပြပုဒ် ဖြစ်၍ အိမ်သို့ သည် ရှေးရှုရာပြပုဒ် ဖြစ်သည်။

ကတ္တားပုဒ် | ကံပုဒ် | နေရာပြပုဒ် | ကြိယာပုဒ်
---|---|---|---
ဆရာသည် | မောင်ဘကို | အတန်းထဲ၌ | ချီးကျူးသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ မောင်ဘကို နှင့် အတန်းထဲ၌ ဟူသော ပုဒ် (၂)ခုကို ဖြည့်စွက် ဖွဲ့စည်းထားသည်။ မောင်ဘကို ၌ပါဝင်သော ကို ဝိဘတ်သည် ဆရာ၏ ချီးကျူးခြင်းခံရသူမှာ မောင်ဘ ဖြစ်ကြောင်းကို ပြသည်။ အတန်းထဲ၌ တွင်ပါဝင်သော ၌ ဝိဘတ်သည် မောင်ဘကို ဆရာ ချီးကျူးသော နေရာမှာ အတန်းထဲ၌ ဖြစ်ကြောင်းကို ပြသည်။ ထို့ကြောင့် မောင်ဘကို သည် ကံပုဒ် ဖြစ်၍ အတန်းထဲ၌ သည် နေရာပြပုဒ် ဖြစ်သည်။

ကတ္တားပုဒ် | ကံပုဒ် | အချိန်ပြပုဒ် | ကြိယာပုဒ်
---|---|---|---
သူသည် | ညစာကို | (၅) နာရီ၌ | စားသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ညစာကို နှင့် (၅)နာရီ၌ ဟူသော ပုဒ်(၂)ခုကို ဖြည့်စွက်ဖွဲ့စည်းထားသည်။ ညစာကို ၌ပါဝင်သော ကို ဝိဘတ်သည် သူစားသော အရာမှာ ညစာ ဖြစ် ကြောင်း ကိုပြသည်။ နာရီ၌ တွင် ပါဝင်သော ၌ ဝိဘတ်သည် သူစားသော အချိန်ကို ပြသည်။ ထို့ကြောင့် ညစာကို သည် ကံပုဒ်ဖြစ်၍ (၅)နာရီ ၌ သည် အချိန်ပြပုဒ် ဖြစ် သည်။

ကတ္တားပုဒ် | ထွက်ခွာရာပြပုဒ် | ရှေးရှုရာပြပုဒ် | အချိန်ပြပုဒ် | ကြိယာပုဒ်
---|---|---|---|---
မောင်ဘသည် | ကျောင်းမှ | အိမ်သို့ | ညနေက | ပြန်လာသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ကျောင်းမှ၊ အိမ်သို့၊ ညနေက ဟူသော ပုဒ်(၃)ခုကို ဖြည့်စွက်ဖွဲ့စည်း ထားသည်။ ကျောင်းမှ ၌ပါဝင်သော မှ ဝိဘတ်သည် မောင်ဘ ထွက်ခွာရာနေရာကို ပြသည်။ အိမ်သို့ ၌ပါဝင်သော သို့ဝိဘတ်သည် မောင်ဘ ရှေးရှုရာ နေရာကို ပြသည်။ ညနေက၌ ပါဝင်သော က ဝိဘတ်သည် မောင်ဘပြန်လာသည့် အချိန်ကို ပြသည်။ ထို့ကြောင့် ကျောင်းမှ သည် ထွက်ခွာရာပြပုဒ် ဖြစ်၍ အိမ်သို့ သည် ရှေးရှုရာပြ ပုဒ် ဖြစ်သည်။ ညနေက မှာမူ အချိန်ပြပုဒ် ဖြစ်သည်။

ကတ္တားပုဒ် | ကံပုဒ် | နေရာပြပုဒ် | အချိန်ပြပုဒ် | ကြိယာပုဒ်
---|---|---|---|---
တရားသူကြီးသည် | ခိုးမှုကို | တရားရုံး၌ | နံနက်က | စစ်ဆေးသည်။

ကတ္တားပုဒ်တစ်ခုနှင့် ကြိယာပုဒ်တစ်ခု ပါဝင်သော ဝါကျရိုး၌ ခိုးမှုကို၊ တရား ရုံး၌ နှင့် နံနက်က ဟူသော ပုဒ်(၃)ခုကို ဖြည့်စွက်ဖွဲ့စည်းထားသည်။ ခိုးမှုကို ၌ပါဝင်သော ကို ဝိဘတ်သည် တရားသူကြီး၏ စစ်ဆေးခြင်း ခံရသော အရာမှာ ခိုးမှု ဖြစ်ကြောင်း ကိုပြသည်။ တရားရုံး၌ ပါဝင်သော ၌ ဝိဘတ်သည် ခိုးမှုကို စစ်ဆေးသော နေရာမှာ တရားရုံး ဖြစ်ကြောင်း ကိုပြသည်။ နံနက်က ၌ပါဝင်သော က ဝိဘတ်သည် တရာသူကြီး အမှုစစ်ဆေးသော အချိန်ကို ပြသည်။ ထို့ကြောင့် ခိုးမှုကို ကံပုဒ်ဖြစ်၍၊ တရားရုံး၌ သည် နေရာပြပုဒ် ဖြစ်ပြီး နံနက်က သည် အချိန်ပြပုဒ် ဖြစ်သည်။

> ဝါကျရိုးဖွဲ့နည်းအမျိုးမျိုး

ကတ္တားပုဒ် | * | ကြိယာပုဒ်
---|---|---
သူ |  | ပြန်လာသည်။

မောင်ဘသည် |
+ကတ္တားအဖြည့်ပုဒ်
+ ကျောင်းသား
+ ကြိယာပုဒ်
+ ဖြစ်သည်။
၃။
ကတ္တားပုဒ်
မောင်ဘသည်
+ ကံပုဒ်
+ မိဘကို
+ ကြိယာပုဒ်
+ ကူညီသည်။
၄။
ကတ္တားပုဒ်
မောင်ဘသည်
+ကံပုဒ်+ကံအဖြည့်ပုဒ်
+ရွှေကို+လက်ကောက်
+ ကြိယာပုဒ်
+ လုပ်သည်။
၅။
ကတ္တားပုဒ်
မောင်မောင်
+ ထွက်ခွာရာပြပုဒ်
+ ကျောင်းမှ
+ ကြိယာပုဒ်
+ ပြန်လာသည်။
၆။ ကတ္တားပုဒ်
မောင်မောင်သည်
+ ရှေးရှုရာပြပုဒ်
+ အိမ်သို့
+ ကြိယာပုဒ်
+ ပြန်လာသည်။
၇။
ကတ္တားပုဒ်
တောင်တက်သမားတို့သ
ည်
+ဆိုက်ရောက်ရာပြပုဒ်
တောင်ထိပ်အထိ
+ ကြိယာပုဒ်
+ တက်ကြသည်။
၈။
ကတ္တားပုဒ်
မောင်မောင်သည်
ကံပုဒ်+အသုံးခံပြပုဒ်
+ဆရာကို+စာအုပ်ဖြင့်
+ကြိယာပုဒ်
+ကန်တော့သည်။
၉။
ကတ္တားပုဒ်
စပါးပင်တို့သည်
+အကြောင်းပြပုဒ်
+ပိုးကြောင့်
+ ကြိယာပုဒ်
+ ပျက်ကုန်၏။
၁၀။
ကတ္တားပုဒ်
မောင်မောင်သည်
+ကံပုဒ်+လက်ခံပြပုဒ်
+စာအုပ်+ဆရာအား
+ ကြိယာပုဒ်
+ ပေးသည်။
၁၁။
ကတ္တားပုဒ်
ငါးသည်
နေရာပြပုဒ်
+ ရေ၌
+ ကြိယာပုဒ်
+ ပျော်၏။
၁၂။
ကတ္တားပုဒ်
သစ်ရွက်တို့သည်
+ အချိန်ပြပုဒ်
+ တပေါင်းလ၌
+ ကြိယာပုဒ်
+ကြွေသည်။
၁၃။
ကတ္တားပုဒ်
ဤစာအုပ်သည်
+
ပိုင်ဆိုင်ခြင်းပြပုဒ်+ကတ္တားအဖြည့်ပုဒ်+ကြိ
ယာပုဒ်
+မောင်ဘ၏+ စာအုပ် + ဖြစ်သည်။
၁၄။ ကတ္တားပုဒ်
အမေသည်
+ကံပုဒ်+ထွက်ခွာ
ရာပြပုဒ်
+
+ ကြိယာပုဒ်
+ ခေါ်လာသည်။
မောင်မောင်ကို+ေ
ကျာင်းမှ
၁၅။
ကတ္တားပုဒ်
သူသည်
+ကံပုဒ်+ရှေးရှုရြာ
ပပုဒ်
+စာအုပ်ကို+အိမ်
သို့
+ ကြိယာပုဒ်
+ ယူသွားသည်။
၁၆။ ကတ္တားပုဒ်
မောင်ဘသည်
+ထွက်ခွာရာပြပုဒ်
+ရှေးရှုရာပြပုဒ်
+ကျောင်းမှ+အိမ်
သို့
+ ကြိယာပုဒ်
+ပြန်လာသည်။
၁၇။
ကတ္တားပုဒ်
ဆရာသည်
+ကံပုဒ်+နေရာပြပု
ဒ်
+မောင်ဘကို+အ
တန်းထဲ၌
+ ကြိယာပုဒ်
+ ချီးကျူးသည်။
၁၈။
ကတ္တားပုဒ်
သူသည်
+ကံပုဒ်+အချိန်ပြပု
ဒ်
+ညစာကို+(၅)နာ
ရီ၌
+ ကြိယာပုဒ်
+ စားသည်။
၁၉။
ကတ္တားပုဒ်+ထွက်ခွာရာပြ
ပုဒ်
မောင်ဘသည်+ကျောင်းမှ
+ရှေးရှုရာပြပုဒ်+
အချိန်ပြပုဒ်
+အိမ်သို့+ညနေ
က
+ကြိယာပုဒ်
+ ပြန်လာသည်။
၂၀။
ကတ္တားပုဒ်+ ကံပုဒ်
တရားသူကြီးသည်+ခိုးမှု
ကို
+နေရာပြပုဒ်+အချိ
န်ပြပုဒ်
+တရားရုံး၌+နံန
က်က
+ကြိယာပုဒ်
+ စစ်ဆေးသည်။

> လေ့ကျင့်ခန်း

၁။ ကွက်လပ်အသီးသီး၌ ကတ္တားအဖြည့်ပုဒ်ကို ဖြည့်ပါ။
- ဤအပင်သည်  _____  ဖြစ်သည်။
- ဤအသီးသည်  _____  ဖြစ်သည်။
- ဦးဘဖြူသည်  _____  ဖြစ်သည်။
- မောင်မောင်သည်  _____  ဖြစ်သည်။
- ဤကျောင်းသည်  _____  ဖြစ်သည်။
၂။ ကွက်လပ်အသီးသီး၌ ထွက်ခွာရာပြပုဒ်ကို ဖြည့်ပါ။
- ကလေးသည်  _____  လိမ့်ကျသည်။
- သပြေသီးများသည်  _____ ကြွေကျသည်။
- စာရေးကြီးဦးနီသည်  _____  ပြန်လာသည်။
- အညာဆန်သင်္ဘောသည်  _____  ခွာသည်။
- မုတ်သုံလေသည်  _____  တိုက်သည်။
၃။ ကွက်လပ်အသီးသီး၌ ရှေးရှုရာပြပုဒ်ကို ဖြည့်ပါ။
- အလုပ်သမားများသည်  _____  လာကြသည်။
- ကျောင်းသားကျောင်းသူများသည်  _____ သွားကြသည်။
- ကျွန်မတို့သည်  _____  ပြန်လာသည်။
- အမေသည်  _____  သွားသည်။
- အဖေသည်  _____ သွားသည်။
၄။ ကွက်လပ် အသီးသီး၌ နေရာပြပုဒ်ကို ဖြည့်ပါ။
- ကလေးတို့သည်  _____  ကစားနေကြသည်။
- ဆားသည်  _____  ပျော်၏။
- ကျွဲတို့သည်  _____  လူးကြသည်။
- ကြာသည်  _____  ပေါက်သည်။
- အလုပ်သမားတို့သည်  _____  ပျော်ပိုက်ကြသည်။
၅။ ကွက်လပ်အသီးသီး၌ အချိန်ပြပုဒ်ကို ဖြည့်ပါ။
- အမြန်ရထားသည်  _____  ဆိုက်မည်။
- ကျွန်ုပ်တို့သည်  _____  ရေကစားကြမည်။
- ကျောင်းသားကျောင်းသူတို့သည်  _____  လုပ်အားပေးကြသည်။
- ဧရာဝတီ မြစ်သည်  _____  ရေလျှံတက်သည်။
- ရေတွင်းများသည်  _____  ရေခန်းတတ်ကြသည်။
၆။အောက်ပါဝါကျများရှိ ကွက်လပ်တို့၌ ထွက်ခွာရာပြပုဒ်နှင့် ရှေးရှုရာပြပုဒ်တို့ကိုဖြည့်ပါ။
- ကလေးသည်  _____   _____  လိမ့်ကျသည်။
- သပြေသီးများသည်  _____   _____ ကြွေကျသည်။
- စာရေးကြီးဦးနီသည်  _____   _____  ပြန်လာသည်။
- မောင်ဇော်သည်  _____   _____  သွားသည်။
- မဝိုင်းသည်  _____   _____  လမ်းလျှောက်သွားသည်။
၇။ အောက်ပါ ဝါကျများရှိ ကွက်လပ်တို့၌ ထွက်ရာပြပုဒ်၊ ရှေးရှုရာပြပုဒ်နှင့် အချိန်ပြပုဒ်တို့ကို
ဖြည့်ပါ။
- ဆရာကြီးဦးဘမောင်သည်  _____   _____  သွားသည်။
- ဆရာဝန်ကြီးဦးအေးသည်  _____   _____  ပြန်လာသည်။
- အောင်တေဇသင်္ဘေသည်  _____   _____  ထွက်မည်။
- အဆန်ရထားသည်  _____   _____  ရောက်သည်။
- ကျွန်မတို့သည်  _____   _____  သွားမည်။
၈။ ကွက်လပ်အသီးသီး၌ကံပုဒ်ကို ဖြည့်ပါ။
- မအေးသည်  _____ ကန်တော့သည်။
- ဆရာကြီးသည်  _____  ဆုံးမသည်။
- အောင်နက်သည်  _____ ချီလာသည်။
- မောင်ဇော်သည်  _____ ဝယ်သည်။
- ကျွန်မသည်  _____ တွေ့ချင်သည်။
၉။ ကွက်လပ်အသီးသီး၌ လက်ခံပြပုဒ်ကိုဖြည့်ပါ။
- ဆရာမသည် သင်္ချာပုစ္ဆာတစ်ခုကို  _____  တွက်ပြသည်။
- မောင်ပုသည် အမဲရိုးကို  _____  ကျွေးသည်။
- ဆရာကြီးသည် ပြည်ထောင်စုနေ့အကြောင်းကို  _____  ပြောပြသည်။
- မောင်ရေခဲသည် ငလက်မကိုပုံပြင်ကို  _____  ဖတ်ပြသည်။
- ဆရာဝန်သည် ဆေးကို  _____  ပေးသည်။
၁၀။ အောက်ပါ ဝါကျများရှိ ကွက်လပ်တို့၌ ကံပုဒ်နှင့် အသုံးခံပြပုဒ်တို့ကို ဖြည့်ပါ။
- ကျွန်ုပ်တို့သည်  _____   _____  ဖြတ်ကူးကြသည်။
- မအေးသည်  _____   _____  ပက်သည်။
- မောင်ပုသည်  _____   _____  ရိုက်သည်။
- ဦးမြသည်  _____   _____  သယ်သည်။
- ရေလုပ်သားကြီးသည်  _____   _____  ထိုးသည်။
၁၁။ အောက်ပါဝါကျများရှိ ကွက်လပ် တို့၌ ကံပုဒ်နှင့် ကံအဖြည့်ပုဒ်တို့ကို ဖြည့်ပါ။
- ဘကြီးဖြိုးသည်  _____   _____  ထုသည်။
- ပန်းတိမ် ဆရာသည်  _____   _____  လုပ်သည်။
- မောင်မောင်သည်  _____   _____  လုပ်သည်။
- အမေသည်  _____   _____  ချက်သည်။
- အတန်းသားများက  _____   _____  ေ`မှာက်သည်။
၁၂။ ကွက်လပ်အသီးသီး၌ ထွက်ခွာရာပြပုဒ်ကို ဖြည့်ပါ။
- မောင်မောင်သည် စာအုပ်ကို  _____  ထုသည်။
- အမေသည် ငါးကို  _____  ဝယ်လာသည်။
- အောင်နက်သည် အမဲရိုးကို  _____  ချီလာသည်။
- မောင်ဇော်သည် ထမင်းဘူးကို  _____  ယူခဲ့သည်။
- မဝိုင်းသည် ငွေတစ်ဆယ်ကို  _____  ချေးသည်။
၁၃။ ကွက်လပ်အသီးသီး၌ ရှေးရှုရာပြပုဒ်ကို ဖြည့်ပါ။
- အောင်နက်သည် အမဲရိုးကို  _____  ချီလာသည်။
- အဖေသည် ဧည့်သည်များကို  _____  လိုက်ပို့သည်။
- ကြောင်မကြီးသည် ကြောင်ကလေးများကို  _____  ချီလာသည်။
- မောင်ဇော်သည် ထမင်းဘူးကို  _____  ယူလာသည်။
- မဝိုင်းသည် မစန်းကို  _____  ခေါ်သွားသည်။
၁၄။ ကွက်လပ်အသီးသီး၌ နေရာပြပုဒ်ကို ဖြည့်ပါ။
- အဖေသည် သရက်ပင်ကို  _____  စိုက်သည်။
- ကျွန်ုပ်တို့သည် အသုံးလုံးပိုစတာ ကြီးကို  _____  စိုက်ထူသည်။
- သူသည် ရေကျမ်းစင်ကို  _____  ဆောက်သည်။
- ဦးဘသည် ပိုက်ဆံအိတ်ကို  _____  ထားသည်။
- ကျွန်တော်သည်သူ့ကို  _____  တွေ့လိုက်ရသည်။
၁၅။ ကွက်လပ်အသီးသီး၌ အချိန်ပြပုဒ်ကိုဖြည့်ပါ။
- လယ်သမားတို့သည် စပါးနှံများကို  _____  ရိတ်ကြသည်။
- မောင်စုသည် မိဘနှစ်ပါးကို  _____  ကူညီသည်။
- ကျွန်ုပ်တို့သည် သက်ကြီးဝါကြီးများကို  _____  ကန်တော့ကြသည်။
- ကျွန်တော်တို့သည်  _____  မီးထွန်းကြသည်။
- မောင်ရေခဲသည်  _____  ပဉ္စမတန်းအောင်ပြီးပြီ။
၁၆။ အောက်ပါ ဝါကျများရှိ ကွက်လပ်တို့၌ နေရာပြပုဒ် နှင့် အချိန်ပြပုဒ်တို့ ကို ဖြည့်ပါ။
- အဖေသည် သရက်ပင်ကို  _____   _____  စိုက်သည်။
- ကျွန်ုပ်တို့သည် အသုံးလုံးပိုစတာကြီးကို  _____   _____  စိုက်ထူကြ သည်။
- အောင်နက်သည် အမဲရိုးကို  _____   _____  စားနေသည်။
- ကျွန်တော်နှင့် မောင်ရေခဲတို့သည်  _____   _____  တွေ့ဆုံရန် ချိန်ထားသည်။
- မလှသည်  _____   _____  ရှိသည်။

---

# ပုဒ်ဖြတ်ပုဒ်ရပ်သင်္ကေတများ

မြန်မာစာရေးသားရာ၌ အဓိပ္ပာယ်ရှင်းလင်းစေရန် ပုဒ်ကလေး၊ ပုဒ်မ၊ ဝိုက်ကွင်း စသော သင်္ကေတများကို အသုံးပြု၍ ရေးရသည်။ ထိုသင်္ကေ တများကို အသုံးပြု၍ရေးရသည်။ ထိုသင်္ကေတများကို ပုဒ်ဖြတ်ပုဒ်ရပ် သင်္ကေတများဟု ခေါ်သည်။

## ပုဒ်ကလေး ၊

လည်းကောင်း၊ ဖြစ်စေတို့ကို တစ်ခုမက သုံးသောအခါ လည်းကောင်း၊ ဖြစ်စေ တို့၏နောက်၌ ပုဒ်ကလေးကို သုံးသည်။
သို့ရာတွင် နောက်ဆုံး ဖြစ်သော လည်းကောင်း နှင့် ဖြစ်စေ တို့၏ နောက်၌မူ ပုဒ်ကလေး ကို မသုံးပေ။

> သာဓက

- ပင်လယ်ကမ်းစပ်၌ လည်းကောင်း ၊ သစ်ပင်ပေါများရာအရပ် ဒေသ၌ လည်း ကောင်း ၊ ကွင်းပြင်များ၌ လည်းကောင်း လေကောင်းလေသန့်ကို ရရှိနိုင် သည်။
- ဖခင်က ဖြစ်စေ၊ မိခင်က ဖြစ်စေ၊ အုပ်ထိန်းသူတစ်ဦးဦးက ဖြစ်စေ လက်မှတ် ရေးထိုးရမည်။

သို့မဟုတ် ၏ ရှေ့တွင် ပုဒ်ကလေးကို သုံးသည်။

> သာဓက

- သက်ဆိုင်ရာ ပြည်နယ်၊ သို့မဟုတ် တိုင်းကိုယ်စားလှယ်များ ပါဝင် ဖွဲ့စည်း ရမည်။
- မြို့နယ်များပြည်နယ်၊ သို့မဟုတ် တိုင်းအဖြစ်စုစည်း၍ ပြည်နယ်၊ သို့မဟုတ် တိုင်းပြည်သူ့ကောင်စီများဖွဲ့စည်း ရမည်။

ဝါကျတစ်ခုတွင် ကြိယာပုဒ်များကို ဆက်၍ ရေးလျှင် နောက်ဆုံး ကြိယာ ပုဒ်မှ တစ်ပါး ရှေ့ကြိယာ ပုဒ်များ၏ နောက်၌ ပုဒ်ကလေးကို သုံးသည်။

> သာဓက

- တပို့တွဲလအခါတွင် မြန်မာနိုင်ငံ အရပ်ရပ်ရှိ တိုင်းရင်းသားတို့သည် ကောက်ညှင်းထမနဲ ထိုး၍ လှူကြ၊ တန်းကြ၊ ကျွေးကြ၊ မွေးကြရိုးဖြစ်ပါ သည်။

စာပိုဒ်ခွဲများ၏ အဆုံး၌ နောက်ဆုံးစာပိုဒ်ခွဲမှ တစ်ပါး၊ ရှေ့စာပိုဒ်ခွဲများ နောက်တွင် ပုဒ်ကလေး ကို သုံးသည်။ (ပုဒ်ကလေးကို မသုံးဘဲလည်း ရေးသည်။)

> သာဓက

- ကျောက်အမျိုးအစား များကို အဓိကအားဖြင့် အောက်ပါအတိုင်း(၃)မျိုး ခွဲခြားထားသည်။
- မီးသင့်ကျောက်၊
- အနည်ကျကျောက်၊
- အသွင်ပြောင်းကျောက်။

ထိုတောင်များမှာ (က) လွှာတွန့်တောင်၊ (ခ) လွှာပြတ်တောင်၊ (ဂ) မြေကျန်တောင်၊ (ဃ) မီးတောင်များ ဖြစ်ကြသည်။

## ပုဒ်မ ။

စာအုပ်များတွင် စာပိုဒ် နံပါတ်များ နောက်၌ ပုဒ်မကို သုံးသည်။

> သာဓက

- ၁၈၆။ ပြည်သူ့ လွှတ်တော်သည် ပြည်သူ့ကိုယ်စားလှယ် များ ရွေးချယ် တင်မြှောင်ခြင်းနှင့် စပ်လျဉ်းသည့် လိုအပ်သော ဥပဒေများကို ပြဋ္ဌာန်းရမည်။
- ၃။ ကွမ်းသီးပင်သည် ပူနွေးစွတ်စိုသော ဥတုတွင် ဖြစ်ထွန်း၏။ ကွမ်းသီး သည် မြန်မာတိုင်းရင်းသာ ယဉ်ကျေးမှုတစ်ရပ် အနေဖြင့် စားသုံးလေ့ရှိသော ကွမ်းယာတွင် အရေးကြီးသော အဖက်ပစ္စည်း တစ်ခုဖြစ်၍ မြန်မာနိုင်ငံတွင် မရှိမဖြစ်လိုအပ်သော အသီး တစ်မျိုးဖြစ်၏။

စာပိုဒ်များကို ဒေါင်လိုက် ဖော်ပြရာ၌ နောက်ဆုံး စာပိုဒ်ခွဲ နောက်တွင် ပုဒ်မကို သုံးသည်။
(ပုဒ်မကို မသုံးဘဲလည်း ရေးသည်။)

> သာဓက

- ကျောက်အမျိုးအစား များကို အဓိကအားဖြင့် အောက်ပါအတိုင်း(၃)မျိုး ခွဲခြားထားနိုင်သည် -
  - မီးသင့်ကျောက်၊
  - အနည်ကျကျောက်၊
  - အသွင်ပြောင်းကျောက်။

## ဝိုက်ကွင်း ( )

စာပိုဒ်ခွဲ အမှတ်စဉ်ကို ပြသည့် ကိန်းဂဏန်း၊ အက္ခရာတို့ကို ဝိုက် ကွင်းဖြင့် ပြသည်။

> သာဓက

ပြည်ထောင်စု မြန်မာနိုင်ငံ၏ မြေမျက်နှာ ပြင်ကို အကြမ်း အားဖြင့် သုံးပိုင်း
ပိုင်းခြားနိုင်သည်။
ယင်းတို့မှာ -

- အနောက်ဘက် တောင်တန်းဒေသ၊
- အလယ်ပိုင်းမြစ်ဝှမ်းဒေသ၊

အရှေ့ဘက် ကုန်းမြင့် ဒေသ တို့ဖြစ်ကြသည်။

မြန်မာနိုင်ငံတွင် ရေနံကို ပေါင်းခံချက်လုပ်ခြင်းဖြင့် အောက်ပါ ပစ္စည်းများ ရရှိသည် -

- လေယာဉ်ဆီ
- ဓာတ်ဆီ
- ရေနံဆီ အဖြူနှင့် အနီ
- ဒီဇယ်ဆီ
- ချောဆီ
- မီးထိုဆီ
- အိမ်သုတ်ရေနံချေး
- ဖယောင်းအဖြူ

အဓိပ္ပာယ် တူကြောင်းကို အခြား တစ်မျိုးဖြင့် ပြရာ၌ ဝိုက်ကွင်းကို သုံးသည်။

> သာဓက

- ၉၆ ကီလိုမီတာ (မိုင်-၆၀)
- မေးခိုင် ရောဂါ ကာကွယ်ဆေး(အေ-တီ-အက်စ်)
- ၁၃၄၄-ခု၊ နယုန်လပြည့်ကျော် ၆-ရက်
- (၁၉၈၂-ခု၊ ဇွန်လ၊ ၁၂-ရက်)
- ဟံသာဝတီ (ပဲခူး)
- တစ်ပေါင် (၂၇ƒ ကျပ်သား)

အမှာစာတွင် လက်မှတ်ရေးထိုးရာ၌ လက်မှတ် ရေးထိုးသူ အမည် ကို ဝိုက်ကွင်းဖြင့်ပြသည်။

> သာဓက

- (မြင့်ထွန်း)
- ညွှန်ကြားရေးမှူး

ကိုယ်စားလှယ် လက်မှတ်ရေးထိုးရာ၌ ကိုယ်စားလှယ် လက်မှတ်ထိုးသူ ၏အမည်နှင့် ရာထူးကို ကိုယ်စား`ပုရာ ဌာန အကြီးအကဲ၏ ရာထူးအောက်၌ ဝိုက်ကွင်းဖြင့် ပြသည်။

> သာဓက

- ညွှန်ကြားရေးမှူး ချုပ် (ကိုယ်စား)
- အဆင့်မြင့် ပညာဦးစီးဌာန (ဦးဝင်းမောင်၊ ညွှန်ကြားရေးမှူး)

## အောက်မျဉ်း ___

ခေါင်းစဉ်ကြီး၊ စာပိုဒ် ခေါင်းစဉ် စသည့်တို့ကို ရေးရာ၌ အောက်မျဉ်းသားရသည်။

> သာဓက

~~ဝိဘတ်~~

ဝိဘတ်သည် နာမ်၊ နာမ်စားတို့၏ နောက်၌တည်၍ ၄င်းတို့သည် ကတ္တားဖြစ်သည်၊ ကံဖြစ်သည် စသည်ကို လည်းကောင်း၊ ကြိယာ၏ နောက်၌တည်၍ ၄င်းကြိယာ၏ ကာလနှင့် အမျိုးအစားကို လည်းကောင်း၊ ဝေဖန်ပိုင်းခြား ပြသည်။

မှတ်ချက်၊ မှတ်ရန် စသော သတိပြုရန် လိုသည့် စကားလုံးများ အောက် တွင် မျဉ်းသားရသည်။

> သာဓက

- မှတ်ချက် ။ ။ဖြစ်လေ့ဖြစ်ထ၊ ပြုလေ့ပြုထရှိသော အဖြစ် အပျက်များနှင့် ဖြစ်မြဲသဘာဝတရားများကို ဖော်ပြရာ၌ ပစ္စုပ္ပန် ဝိဘတ်ကို အသုံးပြုကြ သည်။
- မှတ်ရန်။ ။ အရေအတွက်ကို ကိန်းကို ကိန်းဟု ခေါ်သည်။ အရေအတွက် တစ်ခုသာ ရှိသော နာမ်သည် ဧကဝုစ်ကိန်း ဖြစ်သည်။

## မျဉ်းတို -

အက္ခရာနှင့် ဂဏန်းများကို ခွဲခြားရာ၌ မျဉ်းတိုကို သုံးသည်။ (မျဉ်း တိုကို မသုံးဘဲ နေရာ ချဲ၍လည်း ရေးသည်။)

> သာဓက

- ၁၉၄၈-ခု၊ ဇန်နဝါရီလ၊ ၄-ရက်

ပုဒ်နှစ်ပုဒ်ကို ပေါင်းစပ် ဖော်ပြရာ၌ မျဉ်းတိုကိုသုံးသည်။

> သာဓက

- မန္တလေး-ရန်ကုန် အမြန်ရထား
- အင်္ဂလိပ်-မြန်မာအဘိဓာန်

စာမျက်နှာ နံပါတ်၊ ခုနှစ်သက္ကရာဇ်တို့ကို တစ်ဆက်တည်း ဖြစ် ကြောင်း ပြရာ၌ အစကိန်းဂဏန်း နှင့်အဆုံး ကိန်းဂဏန်း တို့ကြားတွင်မျဉ်း တိုကို သုံးသည်။

> သာဓက

- စာမျက်နှာ ၂၅-၅၅
- ပထမ အင်းဝခေတ် (၇၂၆-ဂဂဂ)

အမှတ်စဉ် မတပ်ဘဲ အစဉ်လိုက် ထက်အောက် တစ်ညီတည်းရေးသော စာကြောင်း၊ ဝါကျ၊ စာပိုဒ် တို့၏ ရှေ့တွင် မျဉ်းတိုကို သုံးသည်။

> သာဓက

- မေးခိုင် ရောဂါကာကွယ်ဆေး (အေ-တီ-အက်စ်)
- ဟံသာဝတီ (ပဲခူး)
- သက်ရှိသက်မဲ့၊ ဒြပ်ရှိဒြပ်မဲ့ တို့၏ အမည်ဟူသမျှကို နာမ်ဟု ခေါ်သည်။
- နာမ်၏ အစားသုံးသော ပုဒ်ကို နာမ်စားဟု ခေါ်သည်။
- နာမဝိသေသန (၄)မျိုး အကြောင်းကို အကျဉ်းဖော်ပြသည်။ နာမဝိသေသန အဆင့်ခွဲခြားခြင်းကို ရှင်းပြသည်။
- ဝါကျဆက် သမ္ဗန္ဒ နှင့် အဓိပ္ပာယ်ဆက် သမ္ဗန္ဒတို့ကိုအကျဉ်းဖော်ပြသည်။ စကားလုံး တစ်ခုသည် ဝါကျအတွင်း အသုံးကို လိုက်၍ ဝါကျဆက်သန္ဗန္ဒ နှင့် နာမ်ဝိဘတ်ဖြစ်နိုငံပုံကို ဖော်ပြသည်။

## မျဉ်းစောင်း /

တစ်ခုမဟုတ် တစ်ခု ဖြစ်ကြောင်းကို ပြရာ၌ မျဉ်းစောင်းကို သုံးသည်။

> သာဓက

- နိုင်ငံခြားသား/နိုင်ငံသား
- သက်ရှိ/ကွယ်လွန်
- ဇနီး/ ခင်ပွန်း၏ သားချင်းများ
- ကျား/မ

## မျဉ်းရှည် (.....)

ကွက်လပ်ဖြည့်မေးခွန်းမေးရာ၌ မျဉ်းရှည်ကို သုံးသည်။ .....ကိုလည်း သုံးသည်။)

> သာဓက

- အောက်ပါ ကွက်လပ်အသီးသီး၌ ဆီလျော်သော ကြိယာကို ဖြည့်ပါ။
- ဆင်သွားရာ လမ်း ..... သည်။
- သံချေးသည် သံကို ..... သည်။
- ချိုသာသော စကားကို လူတိုင်း ..... သည်။

### စာချန်မှတ် (ပေယျာလ) (-----)

ကောက်နုတ်ချက်၊ ကိုးကားချက် စသည်တို့ကို ရေးသားဖော်ပြ ရာ၌ ချန်ထားသည့် စကားများကို စာချန်မှတ်ဖြင့် ပြသည်။

> သာဓက

- 'လူကလေးရဲ့ ချော့စရာ။ ။ မိတ္ထီလာ ကန်တော်ကန်အောက်က ဖားကောက်ခဲ့ပါ။ ----- "ဖားကောင်ကသေး' ဟူသော ကဗျာသည်
မြန်မာ့ရိုး ရာသားချော့ ကဗျာတစ်ပုဒ်ဖြစ်သည်။
- ပိဋကတ် စာပေ၌ စာချန်မှတ်(ပေယျာလ) ကို ။ပ။ ၊ သို့မဟုတ် ။ လ။ အက္ခရာ ဖြင့်ပြသည်။

> သာဓက

- ဟေတုပစ္စယော ။ပ။ အဝိဂတပစ္စယောတိ။
- ဣတိပိတောဘဂဝါ ။လ။ ဗုဒ္ဓေါဘဂဝါတိ။
